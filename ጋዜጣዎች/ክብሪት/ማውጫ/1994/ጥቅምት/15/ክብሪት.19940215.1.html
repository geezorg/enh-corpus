<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጣይቱ ሆቴልና የሐግቤስ ባለቤቶች በሃብየስ ኮርፐስ ትናንት ነፃ ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጣይቱ ሆቴልና የሐግቤስ ባለቤቶች በሃብየስ ኮርፐስ ትናንት ነፃ ወጡ</h1>


<p>ከሰኔ 22 ጀምሮ በ«ሙስና» ሠበብ ማስረጃ ሣይቀርብባቸው የዋስትና መብት ተነፍገው በእስር ላይ ከቆየት ነጋዴዎች መሃል የሐግቤስ ኩባንያ ባለቤት ሚስተር ህራየር ቤሄኒስሊያን እና የጣይቱ ሆቴልና የጉለሌ ሣሙና ፋብሪካን የገዙት አቶ ፍፁም ዘአብ አስገዶም ትናንት ጥቅምት 14 ቀን 1994 ዓ.ም በፌዴራሉ የመጀመሪያ ደረጃ ፍርድ ቤት 9ኛ ችሎት ቀርበው ጉዳያቸው ከታየ በኋላ ፍ/ቤቱ በነፃ እንዳሠናበታቸው በሥፍራው የተገኘው «ሪፖርተራችን» ዘግቧል። </p>


<p>ፍ/ቤቱ ሁለቱ ግለሠቦች በነፃ እንዲወጡ ትዕዛዝ ያስተላለፈው ተከሣሾቹ ያለዋስትና በእሥር ላይ በቆዩበት ወቅት በጠበቆቻቸው አማካይነት በፍትሃብሔር ሕግ ሥነ-ሥርዓት ቁጥር 177 መሠረት «አካልን ነፃ ስለማውጣት ባቀረቡት ጥያቄ ላይ እስከ ትናንትናው ለሊት ድረስ በይፋ ክስ ያልተመሠረተባቸውና ጥፋተናነታቸውን የሚያመለክት ማስረጃ ባለመቅረቡ በነፃ እንዲለቀቁ በማመልከታቸው ነው። የህወሓትን መከፋፈል ተከትሎ በ«በሙስና » ወንጀል ተጠርጥረው እነስዬ አብርሃ ከታሠሩ በኋላ አሁን በነፃ እንዲለቀቁ የተባሉትን ጨምሮ በርካታ ነጋዴዎችን ፖሊስ በቁጥጥር ሥር ማዋሉ የሚታወሥ ሲሆን፤ የፌዴራሉ የመጀመሪያ ደረጃ ፍ/ቤት አቶ ስዬ አብርሃ ከእሥር እንዲፈቱ ከወሠነ በኋላ በጥድፊያ የዋስትና መብት እንዲያከብርላቸው በማድረጉ እነ አቶ ፍፁም ዘአብ አስገዶም በእሥር እንዲቆዩ እንደተደረጉ ይታወቃል።</p>

<p>ፍ/ቤቱ በትናንትናው ዕለት ባስቻለው ችሎት ተከሣሾቹ በነፃ እንዲለቀቁ ሲወሥን ወደ ወህኒ ቤት ሣይመለሱ ወደቤታቸው እንዲሄዱ ያዘዘ ሲሆን ፖሊስ የከሣሾቹን ጠበቃ አቶ አበበ ወርቄ ወዲያውኑ ለችሎቱ ያመለከቱ ሲሆን፤ ችሎቱም ተከሣሾቹና ፖሊሶቹ ከፍርድ ቤቱ እንዳይወጡ በማዘዝ ለ30 ደቂቃ ሲመካከር ቆይቷል። ከ30 ደቂቃ ምክክር በኋላ ውሳኔው መከበር እንዳለበት በመግለፅ ፖሊሶቹ በቁጥጥር ሥር እንዲውሉ አዝዞ ነበር። በወቅቱ አቶ ፍፁም ዘአብ «አሁንም ብንወጣ እንድ ቅድሙ ይይዙናል» በማለት ስጋታቸውን የገለፁ ሲሆን ጥበቃ አቶ አበበ ወርቄም ፖሊሶቹ ይታሠሩ ማለት ሌላ ችግር መፍጠር መሆኑን ከገለፁ በኋላ ለአንድ ቀን ውሣኔው በመሸኛ ደብዳቤ እንዲሠጣቸው በመጠየቃቸው ደብዳቤው ተሠጥቷል። በነፃ የተለቀቁት ሁለቱ ግለሠቦችም በአጃቢ ወደ ወህኒ ቤት የተመለሡ ሲሆን ይህ ዘገባ እስከተጠናቀረበት የመጨረሻው ሠዓት ድረስ ከእስር ቤት እንዳልተፈቱ ለመረዳት ተችሏል።</p>

<p>ፕራይቬታይዝ የተደረጉ የመንግስት ድርጅቶችን ከመንግሥት ባለሥልጣናት ጋር ተሻርከው በአነስተኛ ዋጋ ገዝተዋል በሚል ከአራት ወራት በላይ ያለክስ ታስረው የቆዩት አቶ ፍፁም ዘአብና ሚስተር ቤሄሊሲሊያን ትናንት ፍ/ቤት በቀረቡበት ወቅት ሠውነታቸው ጎስቆል ብሎ ነበር። ሆለቱም በወህኒ ቆይታቸው በመታመማቸው ፖሊስ ሆሲፒታል ህክምናቸውን ሲከታተሉ የቆዩ ሲሆን የአቶ ፍፁም ዘአብ በሽታ ከአሥም ጋር የተያያዘ እንደሆነ ሲገለፅ በኩላሊት ህመም የሚሠቃዩት ሚስተር ቤሄኒሲሊያን ጤንነታቸው አስጊ ደረጃ ላይ ደርሶ እንደነበር ከእሥር ቤት ምንጮች ለመረዳት ተችሏል። </p>

<p>የተከሣሾቹ ቤተሠቦችና በርካታ ግለሠቦች በትናትናው ዕለት ችሎቱንና ግቢውን አጨናንቀው የዋሉ ሲሆን፤ ሪፖርተራችን ካነጋገራቸው የእስረኞቹ ቤተሠቦች አንዳንዶቹ ተከሣሾቹ እስካሁን ያለማስረጃ በእስር ቤት በቆዩበት ወቅት የሚመሯቸው የንግድ ተቋማት ችግር ላይ መውደቃቸውን የገለፁ ሲሆን «የአሁኑ ውሣኔ ተፈፃሚ የሚሆን ከሆነ መፈታታቸው ቢካስ በጎ ነገር» ነው ብለውታል። የአቶ ፍፁም ዘአብ ወላጅ አባት ከውሣኔው በኋላ በችሎቱ ፊት «በእውነቱ ፍ/ቤቱ ትክክለኛውን ውሣኔ በመስጠቱ አመሠግናለሁ፤ እግዚአብሔር ይስጥልኝ» ማለታቸውን ሂደቱን የተከታተለው የሪፖርተራችን ዘገባ ያስረዳል።</p>

<p>ተከሣሾቹ በማዕከላዊ ማስተባበሪያ በእስር ላይ በቆዩበት ወቅት በጊዜ ቀጠሮ በተደጋጋሚ ፍ/ቤት ሲቀርቡ የቆዩ ሲሆን፤ ለመጨረሻ በጊዜ ቀጠሮ በቀረቡበት ዕለት ማለትም ነሃሴ 24 ቀን 1993 ዓ.ም ፖሲስ በ15 ቀን ክስ እንዲመሠረት እንዲያደርግ ትዕዛዝ ተላልፎለት ተከሣሾቹ ወደ አዲስ አበባ ማረሚያ ቤት መሄዳቸው የሚታወሥ ነው። በወቅቱ ፖሊስ ምርመራውን አጠናቆ ክስ መመስረት ወደሚችለው ወደ ዓቃቤ ሕግ መ/ቤት ጉዳዩን እንደመራውና በ15 ቀናት ውስጥም ክስ እንደሚመሠርት የገለፀ ቢሆንም እስከ ትናንትናው ዕስት ክስ ሳይመሠረት 55 ቀን ሞልተዋል።</p>

<p>«ሃቢየስ ኮርፐስ(አካልን ለፃ የማውጣት)» የሕግ ሂደት ግለሠቦችን በሠወረ አካል ላይ የሚቀርብ ነው ወይስ ያሉበት የሚታወቅ ተከሣሾችንም ያካትት እንደሆነ ጥያቄ ያቀረብንላቸው አንድ የህግ ባለሙያ በሠጡን ማብራሪያ ተከሳሾች ያሉበት ቢታወቅም በሕጉ ከተደነገገው በላይ ፍ/ቤት ሳይቀርቡ ከቀሩ በፍትሃብሔር ሕ/ሥ/ሥ/ቁ 177 መሠረት ክስ እንዲመሰረት አሊያም በነፃ ማስለቀቅ እንደሚቻል ነው ያስረዱን።</p>

<p>ቀደም ሲል የድርጅቶቹ የባንክ ሂሣብ በፍ/ቤት ውሳኔ ታግዶ መቆየቱ የሚታወስ ሲሆን በመስከረም 29 ውሳኔ «ሌላ ተለዋጭ ውሳኔ እስኪሰጥ ድርጅቶቹ በመንግሥት ይዞታነት» እንዲቆዩ ተወስኗል። የፍርድ ቤቱ ውሳኔ የሚከተለው ሲሆን ለግንዛቤ ይረዳ ዘንድ እንዳለ አቅርበነዋል።</p>

<p>የኢትዮጵያ ፌዴራላዊ ዴሞክራሲያዊ ሪፐብሊክ<br/>
የፌዴራል መጀመሪያ ደረጃ ፍ/ቤት<br/>
የ9ኛ ፍ/ብሔር ችሎት<br/>
ዳኛ፦ አቶ አምሃ ተስፋ<br/>
አመልካቾች <br/>
1/አቶ ሀራየር ቤሄኒሊሲያን ቀረቡ<br/>
2/ አቶ ፍፁም ዘአብ አስገዶም ቀረቡ<br/>
አመልካቾች ከጠበቃ አበበ ወርቄ ጋር ቀረቡ<br/>
ተጠሪ የአዲስ አበባ ማረሚያ ቤት ወታደር በላይነሽ አዳም ቀረቡ<br/>
አመልካቾች በአጃቢ ፖሊስ ወታደር ገብረአብ ብርሃኔ ቀረቡ<br/>
የማረሚያ ቤቱ ተወካይ እስረኞቹ ለምን እንደታሰሩ አላቅም የማይፈትቡትን ምክንያት ማስረዳት አልቻለም። በምን እንደታሰሩ የሚያቁት የመዝገብ ቤት ሰራተኞች ናቸው።</p>

<p>የእነአመልካች ጠበቃ እስረኞቹ ለምን እንደታሰሩ አሳሪው ማስረጃ ስላላስረዳ እስረኞቹ እዚሁ በችሎቱ ሊለቀቁ ይገባል ብለዋል። በተጨማሪም መጥሪያውን እኔ ራሴ ለአ/አ ማ/ቤት በ12/2/94 ነበር ያደረስኩት በማለት መጥሪያውን ያደረሱበት ማረጋገጫ አቅርበዋል። ወህኒ ቤቱ በታዘዘው መሰረት እስረኞቹ የተያዙበትን ምክንያት ያላስረዳ በመሆኑ እዚሁ በፍ/ብ/ስ/ሥ/ ቁጥር 177 መሠረት እንዲለቀቁ ይታዘዝልን ብለዋል።</p>

<p>ውሳኔ<br/>
የአመልካቾች ጠበቃ በ21/1/94 ዓ.ም ይ እተጻፈ የክስ ማመልከቻ አቅርበዋል። በማመልከቻቸው ላይ አቶ ሀርያር ቤህኒሲሊያን እና አቶ ፍፁም ዘአብአስገዶም በፖሊስ ተይዘው የጊዜ ቀጠሮ ሲጠየቅባቸው ቆይቶ መርማሪ ፖሊስ ምርመራውን ለዓቃቤ ሕግ አስተላልፈዋል ስላለ የጊዜ ቀጠሮው የቀረበለት የፌዴራል ጠቅላይ ፍ/ቤት የጊዜ ቀጠሮውን መስጠቱን አቁሞ ዓቃቤ ሕግ ክሱን በ15 ቀን ውስጥ እንዲያቀር እስከዚያው አቶ ሀራየር ቤህኔኒሊሲያን እና አቶ ፍፁም ዘአብአስገዶም በአ.አ ማረሚያ ቤት እንዲቆዩ በማለት በ24/12/93 ዓ.ም በዋለው ችሎት ትዕዛዝ ሰጥቶ መዝገቡን ዘግተዋል። በጠቅላይ ፍ/ቤት ትዕዛዝ መሠረት ሁለቱ ግለሰቦች የሚቀርብባቸው ክስ ቢኖር ከ24/12/93 ጀምሮ በ15 ቀን ውስጥ ዐቃቤ ሕግ ክስ አልቀረበባቸውም በመሆኑም ግለሰቦቹ ከሕግና ፍ/ቤት ትዕዛዝ ውጪ የታሰሩ በመሆኑ ግለሰቦቹ ያለአንዳች ሁኔታ እንዲለቀቁ እንዲወሰንልኝ አመለክታለሁ ብለዋል።
</p>

<p>ከሳሽ ያቀረቡትን የክስ ማመልከቻ ከፍ/ቤቱ መጥሪያ ጋር ለአ.አ ማረሚያ ቤት ደርሶት እስረኞቹን በአካል ይዞ በመቅረብ የማይፈታበት ሕጋዊ ምክንያት ካለው እንዲያስረዳ በ12/2/94 ዓ.ም ትዕዛዝ ተሰጥቷል። ከሳሽ የፍ/ቤቱን ትዕዛዝ ለተጠሪ ማድረሳቸውን የሚያረጋግጥ ማስረጃ አቅርበዋል። በተጨማሪም የአ.አ ማረሚያ ቤት እስረኞቹን በአጃቢ ፖሊስ ገብረአብ ብርሃኔ አማካኝነት ዛሬ በቀጠሮው ሰዓት ያቀረባቸው ሲሆን የማ/ቤቱ ተወካይ ወታደር በላይነሽ አዳም ቀርበው ግለሰቦቹ ለምን እንደታሰሩ እና የማይፈቱበት ምክንያት ምን እንደሆነ ማስረዳት አልችልም ብለዋል።</p>

<p>በኢፌዴሪ ሕገ መንግሥት አንቀፅ 19/4 የተያዙ ሰዎች የያዛቸው የፖሊስ መኮንን ወይም የሕግ አስከባሪ በጊዜው ገደብ ፍርድ ቤት በማቅረብ የተያዙበትን ምክንያት ካላስረዳ ፍርድ ቤቱ የአካል ነፃነታቸውን እንዲያስከብርላቸው የመጠየቅ ሊጣስ የማይችል መብት እንዳላቸው ተደንግጓል። አሁን በተያዘው ጉዳይ ከሳሽ የታሳሪዎቹ ጉዳይ በፌዴራል ጠቅላይ ፍ/ቤት በጊዜ ቀጠሮ እየታየ እንደነበረ ገልፀው የፌዴራል ጠቅላይ ፍ/ቤት በ24/12/93 ዓ.ም በዋለው ችሎት በ15 ቀን ውስጥ በታሳሪዎች ላይ ክስ እንዲመሰረት ትዕዛዝ መስጠቱን ገልጸዋል። ነገር ግን ይህ የፌዴራል ጠቅላይ ፍ/ቤት የወሰነው የ15 ቀን ጊዜ ካበቃ በኋላ በዛሬው ቀን ታሳሪዎች ለምን እንደታሰሩ የአ.አ ማረሚያ ቤት ቀርቦ አላስረዳም። በተጨማሪም የማ/ቤቱ ተወካይ እስረኞቹ ለምን እንደታሰሩ እንደማያውቁ አስረድተዋል። በመሆኑም የአ.አ ማረሚያ ቤት እስረኞቹ የማይፈቱበት ሕጋዊ ምክንያት ያላስረዳ በመሆኑ ፍ/ቤቱ አቶ ሀራየር ቤሄኒሊሲያን እና አቶ ፍፁም ዘአብአስገዶም ዛሬ በችሎቱ እንዲፈቱ ውሳኔ ሰጥቷል። መዝገቡ ተዘግቷል ወደመዝገብ ቤት ይመለስ።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ጥቅምት 15 ቀን 1994</a></p>

</body>
</html>	














