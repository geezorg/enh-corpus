<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ ጉዳይ አፋሮች አምርረዋል! «አሰብ የአፋር አፋርም ኢትዮጵያዊ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሰብ ጉዳይ አፋሮች አምርረዋል! «አሰብ የአፋር አፋርም ኢትዮጵያዊ ነው»</h2>


<p>ሊኢትዮ-ኤርትራ የድንበር ጉዳይ የመጨረሻ እልባት ለመስጠት የአለም አቀፍ ፍ/ቤት ውሳኔ የሚጠበቅበትና የአሰብ ጉዳይም በዋነኛነት እየተነሳ ባለበት በዚህ ወቅት የአፋር ተወላጅ የሆኑ ታዋቂ የፓለቲካ ሰዎችና የውጭ ሀገራት የሚገኙ በርካታ ተቀዋሚ ድርጅቶች አሰብ የኢትዮጵያ እንጂ የኤርትራ አይደለችም የሚል ከፍተኛ እንቅስቃሴ በማድረግ ላይ ሲሆኑ፣ የአፋር አብዮታዊ ዲሞክራሲያዊ አንድነት ግንባር (አጐጉሙ) ሊቀ መንበር የሆኑት አቶ ማህሙዳ ጋአስም በአውሮፓና በአሜሪካ በሚገኙ አገር ወዳዶች በመቀስቀስና በማስተባበር ላይ መሆናቸውን ከስፍራው ከተገኙ መረጃዎች ለማወቅ ተችሏል።</p>

<p>የአፋር ሕዝብ ከተቀሩት ኢትዮጵያዊያን ወንድሞቹ ጋር በመሆን የራሱ የሆነውን አሰብን ከነጣቂዎች ለማዳን ቆርጦ እንደተነሳና የአሰብ ጥያቄ የአፋሮች ብቻ ሳይሆን የሁሉም ኢትዮጵያውያን እንደሆነ በመግለጽ አቶ ማህመዳ ጋኢስ ሰሞኑን ከለንደን ወደ አሜሪካ ያመሩ ሲሆን፣ ተልዕኳቸውም በመላው አሜሪካ የሚገኙ ኢትዮጵያዊያን ተቃዋሚ ድርጅቶችና ከሌሎች ድጋፍ ሰጪ አካላት ጋር ተነጋግረው በአሰብ ጉዳይ ላይ አንድ አይነት አቋም በመያዝ የተባበሩት መንግሥታት ድርጅት ከዚህ ቀደም በኢትዮጵያ ላይ የተፈፀመውን ዓይነት በደል ከመድረሱ በፊት ለጉዳዩ ትኩረት ሰጥቶ ተገቢውን ውሳኔ እንዲሰጥ ለማሳሰብ መሆኑ ታውቋል።</p>

<p>«አፋር ኢትዮጵያዊ ነው፤ አሰብም የአፋር ነው» በማለት የገለፁት አቶ ማህሙዳ የኢትዮጵያ መንግሥት በቅኝ ግዛት ውሎች ተመስርቶ አሰብን እስከ ወዲያኛው አሳልፎ በመስጠት መብረጃ የሌለው ደም መፋሰስ እንዲከተል ከማድረጉ በፊት በኢትዮጵያዊነታቸው የሚያምኑ ዜጐችና ሰላም የሚሹ የአለም ሕዝቦች ሁሉ ድምፃቸውን ሊያሰሙበት የሚገባ የመጨረሻው ሰዓት ቢኖር አሁን ነው። ሲሉ መናገራቸውንም የደረሰን ዜና ያስረዳል።</p>

<p>አቶ ማህሙዳ ዘ-ዜሄ ከተማ ተስይሞ የድንበር ጉዳዩን የሚመለከተው አለም አቀፍ ፍ/ቤት የአፋርን ሕዝብ ብሔራዊ ጥቅምና መብት ከግምት ሳያስገባ የሚያስተላልፈው ውሳኔ በአካባቢው ሰላምና መረጋጋት ሊያሰፍን እንደማይችል ቀደም ሲል ለተባበሩት መንግሥታት ድርጅት ዋና ፀሐፊ፣ በተመድ ለፀጥታው ም/ቤትና ለሌሎች አለም አቀፍ ተቋማት መልዕክት ማስተላለፋቸውንም ተናግሯል።</p>

<p>የአፋር አብዮታዊ ዲሞክራሲያዊ አንድነት ግንባር (አጐጉም) በአልጀርሱ ጉባኤ ላይ ያለውን አቋም በገለፁበት ደብዳቤ አለም አቀፉ ፍ/ቤት ከሁሉት በኩል የሚቀርቡትን የሕግና የፖለቲካ ጥያቄዎች በዝርዝር ሳይመለከት የሚያስተላልፈው ማንኛውም ዓይነት ውሳኔ ለሌሎች አስከፊ ግጭቶች ዘር የሚዘራ እንጂ ምንም መፍትሔ የማያመጣ የመሆኑ ውሳኔው ይፋ ከመሆኑ በፊት ችግሩ በአጭሩ በሚቀረፍበት ሁኔታ እንዲያመቻች ጠይቋል።</p>

<p>በተያያዘ ዜና የበርካታ የኢትዮጵያ መንግስት ተቃዋሚ ድርጅቶች ጥምረት የሆነው ኢተፓድህ በበኩሉ የአዲስ አበባውና የአስመራው መንግሥታት ተስማምተው በአልጀርስ ከተማ ላቋቋሙት አለም አቀፍ የድንበር ኮሚሽንውሳኔን ለመስጠት ከሁለቱም መንግሥታት የቀረቡት መከራከሪያዎች በአፋር ሕዝብ ማንነት ላይ ምንም አይነት ውክልና ስለሌላቸውና የቀረቡት መረጃዎችም ኢትዮጵያዊያን የሚጠቀሙበት ባለመሆኑ ውሳኔውም ሆነ ክርክሩ ተቀባይነት የሌለው እንደሆነ ገልፀዋል።</p>

<p>በሌላ በኩል በተለያዩ የአውሮፓ ሀገራት የሚገኙ ኢትዮጵያዊያን የአፋር ተወላጆች «በማንነታችን ላይ ከመፈረዱ በፊት ድምፃችንን እናሰማ» ሲሉ ባደረጉት ቅስቀሳ በለንደንና በሌሎች የአውሮፓ ሃገሮች የሚገኙ ኢትዮጵያዊያን «ከመለስም ሆነ ከኢሳያስ ምንም አንጠብቅም»፣የሚሉና ሌሎች መፈክሮችን አንግበው የተቃውሞ ሰልፍ መውጣታቸውን ከስፍራው ለዝግጅት ክፍላችን የደረሰው ዜና አስታውቋል።</p>

<p>ዘ-ሄግ ኔዘርላንድ ለተሰየመው አለም አቀፉ ፍ/ቤት በኢትዮጵያን ጥቅም በማያስጠብቅና የራሷ የሆነውን አሰብን ለኤርትራ አሳልፎ የሚሰጥ ነው በሚል የኢትዮጵያዊያን ዲሞክራሲያዊ ፓርቲን (ኢዴፓ) ባለፈው እሁድ ታላቅ ሕዝባዊ ስብሰባ ማድረጉ የሚታወሰው ነው።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት የካቲት 7 ቀን 1994</a></p>

</body>
</html>	














