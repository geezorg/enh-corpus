<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ዚምባቡዌ መንግሥቱ ኃ/ማርያምን ለእኛ የምታስረክብበት ጊዜ አሁን ነው!" ጠ/ሚ/ር መለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ዚምባቡዌ መንግሥቱ ኃ/ማርያምን ለእኛ የምታስረክብበት ጊዜ አሁን ነው!" ጠ/ሚ/ር መለስ</h2>


<p>«በማዕበል እየታመሠች ያለችው ዚምባቡዌ የቀድሞውን የኢትዮጵያ አምባገነን መሪ ኮ/ል መንግሥቱ ኃ/ማርያምን አሳልፋ የምትሰጥበት ጊዜው አሁን ነው» ሲሉ ጠ/ሚኒስትር መለስ ዜናዊ ከትናንት በስቲያ ሰኞ ከእንግሊዝ የዜና ድርጅት «ሮይተር» ጋር ባደረጉት ቃለ-ምልልስ ገለፁ። ሙጋቤ አሁን ኮሎኔል መንግሥቱን አሣልፈው መሥጠት ባይፈቅዱም እንኳ ከመጪው የካቲት 30 ምርጫ ጀምሮ በሀገሪቱ መንበረ-ሥልጣኑን የሚቆጣጠረው አዲስ መንግሥት ኮሎኔሉን በኢትዮጵያ በሥልጣን ላይ ለሚገኘው መንግሥት እንደሚሠጥ ተስፋ እንደሚያደርጉና ምኞታቸው መሆኑንም አቶ መለስ ለሮይተር ጋዜጠኛ ገልፀዋል።</p>

<p>በዚምባቡዌ በሚመሠረተው አዲሱ መስተዳድር የአሁኑ የአገሪቱ ፕሬዝዳንት ሮበርት ሙጋቤ የሚመሩ የዛኑ ፓርቲ አሸናፊ ከሆነ ቀደም ሲል ኮ/ል መንግሥቱ ኃ/ማርያምን አሣልፈው አልሠጥም ያለበትን ውሳኔ ማጠፉን አጥብቀው የሚጠራጠሩት መሆኑንም ጠ/ሚኒስትሩ አልሸሸጉም። «ኮ/ል መንግሥቱ የምንፈልጋቸው በጦር ወንጀልና በሠብዓዊ መብት ረገጣ በፈፀሙት ወንጀል እንጂ በግል ለመበቀል አይደለም» ያሉት ጠ/ሚኒስትሩ መለስ ዜናዊ «በ17 ዓመት የአገዛዝ ዘመናቸው ኢትዮጵያ ውስጥ ለፈፀሙት ወንጀል ወደ ኢትዮጵያ ተመልሰው የሕግ ሂደታቸውን መከታተል እንደሚገባ አሁንም የመንግሥታችን እምነት ነው» ብለዋል። በአሁኑ ወቅት የሚመሩት መንግሥት ከምንጊዜውም በላይ ተጠናክሮ መውጣቱን ለሮይተር የገለፁት ጠቅላይ ሚኒስትር መለስ ዜናዊ ስለወደብ አጠቃቀም ተጠይቀውም፤ «አሰብ ወደ ኢትዮጵያ ትካለል የሚባልበት ወቅት አሁን አይደለም» የሚል ድፍን ያለ ምላሽ ሰጥተዋል።</p>

<p>ኮ/ል መንግሥቱ ኃ/ማርያም ከባለቤታቸውና ከልጃቸው ጋር በሚኖሩበት የሀራሬው ጋንሂል ቪላቸው ብዙም ምቾች እንደሌላቸውና አሁን በሀገሪቱ የተፈጠረው ሂደት ክፉኛ ያደናገጣቸው መሆኑን የሚገልፁ የዜና ምንጮች ከ3 ዓመት በፊት የዚምባቡዌ ዜግነት የሚያገኘውን ማናቸውም መብት እንዲያገኙ የሚያስችላቸው ፓስፖርት ከተሰጣቸው ወዲህ «ከአገር ይወጡልን» የሚለው የዛኑ ፓርቲ ተቃዋሚዎች ጩኸት መቀነሱን ይገልፃሉ። በዚምባቡዔ የአሥር ዓመት ቆይታቸው በዓለም አቀፍ መገናኛ ብዙሃን አንድ ጊዜ ብቻ ማለትም ከቢቢሲዋ ቬሮኒካ ኤድዋርድ ጋር ቃለ-ምልልስ ካደረጉ በኋላ ስለሚገኙበት ሁኔታ በድጋሚ መግለጫ የሰጡት በሰኔ ወር 1992 ዓ.ም በደቡብ አፍሪካ የሕክምና ባለሙያዎች «ኸርት ባይ ፓስ » (ሐአርት ብይ ጳስስ) የተሰኘው ሕክምና ተከታትለው ከተመለሱ በኋላ ለቪኦኤ በሰጡት መግለጫ «....እኛ የምናውቀው ኦነግና ሻዕቢያ የሚባሉት ሽፍታዎች እንደሚንቀሳቀሱ ነበር፤ አሁን በኢትዮጵያ ሥልጣን ላይ የተቀመጡት ወያኔዎች ጎርፍ ጠራርጎ ያመጣቸው ናቸው» ማለታቸው የሚዘነጋ አይደለም።</p>

<p>በመገባደድ ላይ ባለው የየካቲት ወር መጨረሻና በቀጣዮ የመጋቢት ወር መጀመሪያ ቀናት በዚምባብዌ ሊካሄድ ከታሰበው ፕሬዝዳንታዊ ምርጫ ጋር በተያያዘ የአውሮፓ ሀገራት በሙጋቤ መንግሥት ላይ እያሳደሩ ያሉት ጫና የቀድሞው የኢትዮጵያ ፕሬዝዳንት ኮ/ል መንግሥቱ ሃይለማርያንም ብርቱ ስጋት እንዳሳደረባቸው ተመለከተ።</p>

<p>በግንቦት ወር 1983 ዓ.ም ከሀገር ተሰደው ላለፉት አሥር ዓመታት ኑሯቸውን በዚምባብዌ ሀራሬ ያደረጉት ኮ/ል መንግሥቱ ኃይለማርያም በአለም መድረክ ከፍተኛ ተሰሚነት ያላቸው የአውሮፓ ሀገራትና የአሜሪካ መንግሥት በሮበርት ሙጋቤ መንግሥት ላይ የሚያሳድሩት ጫና ሙጋቤን በቀጣዮ ምርጫ ተሸናፊ ሊያደርጋቸው የሚችል በመሆኑና ይህም ዚምባቡዌ ውስጥ በቀጣይነት መቆየታቸውን ጥያቄ ውስጥ የሚያስገባ በመሆኑ ክፉኛ እንደተረበሹ ተገግሯል።</p>

<p>የዚምባቡዌ ሕዝብ ከእንግሊዝ ቅኝ ገዥዎች እጅ ለመውጣት ያደረገውን የነፃነት ትግል በማገዝ አሁን ላለው የሙጋቤ መንግሥት ታላቅ ውለታ መስራታቸው የሚነገርላቸውና ስልጣን ላይ በነበሩም ጊዜ ከሙጋቤ ጋር የቅርብ ወዳጅነት የነበራቸው ኮ/ል መንግሥቱ ኃይለማርያም አውሮፓውያንና አሜሪካ በዚምባቡዌ ላይ ለመጣል የተዘጋጀለት ማዕቀብ የሀገሪቱን መንግሥት አቅም የሚያሽመደምድና ለተቃዋሚዎች መንሰራራትም በር የሚከፍት መሆኑ እረፍት የነሳቸው ሲሆን፣ የተቃዋሚዎች አቅም መጠናከር ደግሞ የኮሎኔሉን የስደት ኑሮ አጠያያቂ ያደርገዋል።</p>

<p>ይህ በእንዲህ እንዳለ ከዚህ ቀደም «ኮ/ል መንግሥቱ ወደ ሰሜን ኮሪያ በማምራት ጥገኝነት ሊጠየቁ ተዘጋጅተዋል» የሚል ዘገባ ያሰራጨውና በዚምባቡዌ ተቃዋሚዎች እንደሚደገፍ የሚነገርለት ጥሀ እንደፐንደንት ጋዜጣ ሃያላት ሀገራት በዚምባቡዌ መንግሥት ላይ እያሳደረ ያለው ጫና ለጭንቀትና ሥጋት የዳረጋቸው ኮ/ል መንግሥቱ ኃይለማርያም ከኩባው ፕሬዝዳንት ፊደል ካስትሮ ጋር በስልክ በመነጋገር ላይ መሆናቸው ታውቋል ሲል በፌብርዋሪ 18/2002 ዕትሙ አስታውቋል። ኮሎኔል ከፕ/ት ካስትሮ ጋር በስልክ እየተነጋገሩ ያሉት ቀጣዮን የስደት ሕይወታቸውን በኩባ ለማድረግ በማሰባቸው ሣይሆን እንዳልቀረም ጋዜጣው አያይዞ ገልጿል።</p>

<p>አለም በዚምባቡዌው ፕሬዝዳንት ሮበርት ሙጋቤ ላይ እያሳደረ ያለው ጫና ሙጋቤ በቀጣዩ ምርጫ ተሸናፊ ሊያደርጋቸው ይችላልና የሙጋቤ መሸነፍ ደግሞ ኮ/ል መንግሥቱን የዚምባቡዌ ኑሮ አደጋ ላይ የሚጥል እንደሆነ በሰፊው የገለፀው የጋዜጣው ዘገባ የሙጋቤ ተቀናቃኝ የሆኑ ፓርቲዎች «ሙጋቤ የራሱን ንፁሀን ዜጐች እየፈጀ በደማቸው ሲታጠብ የኖረን የምሥራቅ አፍሪካዊት ሀገር ጨካኝና አምባገነን መሪ አቅፈው ይዘዋል» የሚሉ ተቃውሞዎችን ሲያሰሙ መቆየታቸውንም አመልክቷል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት የካቲት 14 ቀን 1994</a></p>

</body>
</html>	














