<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የድንበሩ ውሳኔ ሕዝባዊ አመፅ እንዳያስከትል ኢሕአዴግ ስጋት አድሮበታል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የድንበሩ ውሳኔ ሕዝባዊ አመፅ እንዳያስከትል ኢሕአዴግ ስጋት አድሮበታል»</h1>


<p>የኢትዮ-ኤርትራ ድንበር ለማካለል ውሳኔ እንዲሰጥ ዘ-ሄግ የተሰየመው ዓለም አቀፍ ፍ/ቤት የሚያሳልፈው ይግባኝ የለሽ ውሳኔ ሕዝብን ለቁጣ የሚያነሳሳ እንዳይሆን በሚል ኢህአዴግ መራሹ መንግሥት ከፍተኛ ስጋት ያደረበት ስለመሆኑ ከተለያዩ አቅጣጫዎች እየተነገረ አለም አቀፉ የድንበር ውሳኔውን ይፋ ለማድረግ የሣምንታት ዕድሜ እንደቀረው እየተነገረ ባለበት በዚህ ወቅት፤ ውሳኔው ሕዝባዊ አመፅ ሊያስከትል ይችላል በሚል ኢህአዴግ ለስጋት የተዳረገው በጦርነቱ ወቅት ከወረራው የሻዕቢያ ጦር ነፃ ለማድረግ ከፍተኛ መስዋዕትነት የተከፈለባቸው አንዳንድ ቦታዎች ለኤርትራ የሚሰጡ ለመሆናቸው አንዳንድ ፍንጮች ከመኖራቸው ጋር በተያያዘ ሣይሆን እንዳልቀረ ተጠቁሟል።</p>

<p>ከወራሪው ጦር ነፃ ለማድረግ ከፍተኛ መስዋዕትነት ከተከፈለባቸው ቦታዎች መካከል ግንባር ቀደም ተጠቃሽ የሆኑት ባድመና አሊቴና አለም አቀፉ የድንበር ኮሚሽን ለሚሰጠው ውሳኔ በማስረጃነት በቀረቡት የቅኝ ግዛት ስምምነቶች መሠረት ለኤርትራ ሊሰጡ እንደሚችል ስጋት ያላቸው አንዳንድ ወገኖች እኒህን ቦታዎች ነፃ ለማድረግ ከፍተኛ የሕይወት መስዋዕትነት የከፈለው የኢትዮጵያ ሕዝብ ለኤርትራ ቢወስኑ ዝም ብሎ እንደማይቀመጥ ከወዲሁ በመግለፅ ላይ ናቸው።</p>

<p>ከውሳኔው ጋር በተያያዘ ሊከሰት ይችላል ተብሎ በተፈራው ሕዝባዊ የተቃውሞ አመፅ ኢህአዴግ ለስጋት የተዳረገው ራሱ በፈፀመው ስህተት መሆኑን የሚናገሩት እነዚህ ወገኖች በቅኝ ግዛት ውሎች መደራደር የሚያስከትለውን ጉዳት ቀድሞውኑ የሚያውቀው ኢህአዴግ አሁንም ቢሆን ውሳኔው ከመሰጠቱ በፊት አቋሙን ቀይሮ ከሕዝብ ጋር ሊታረቅበት የሚያስችለውን ሁኔታ እንዳለም ገልፀዋል።</p>

<p>ይህ በእንዲህ እንዳለ አስራ አምስት አባላትን ይዞ በኖርዌያዊው ኦሌይ ፒተር ኮልቢ እየተመራ በአዲስ አበባና አሥመራ የመንግሥት ባለሥልጣናትን ያነጋገረው የተባበሩት መንግሥታት ድርጅት ፀጥታው ም/ቤት የመልዕክተኞች ቡድን ከአስመራው መንግሥት ጋር ባደረገው ቆይታ የድንበር ማካለሉን ውሳኔ ኤርትራውያን በቀላሉ እንደማያዩት የተገለፀለት መሆኑን ቢቢሲ ዘግቧል።</p>

<p>የቢቢሰው ዘጋቢ አሌክስ ላስት ከትናንት በስቲያ ማለዳ ከአሥመራ እንደዘገበው የልዑካን ቡድን ተቀብለው ያነጋገሩት የኤርትራው ፕሬዝዳንት ኢሳያስ አፈወርቂ የቡድኑ አመጣጥ ጊዜውን የጠበቀ መሆኑን በመግለፅ ተመድ ለዚህ የሁለቱ ሀገራት የድንበር ጉዳይ ተጨማሪ ትኩረት በመሥጠት በሚቀጥሉት ሁለት ሣምንታት ውስጥ ሌሎች የልዑካን ቡድኖችን መላክ እንደሚኖርበት አሳስበዋል።</p>

<p>እንደዘገባው ከሆነ የመልዕክተኞቹ ቡድን የሁለቱን ሀገራት መንግሥታት በተደጋጋሚ መነጋገራቸው በአካባቢው ለሚፈጠረው ሠላም ራሱን የቻለ ጠቀሜታ የሚኖረው ቢሆንም ዋናው ጉዳይና ከፍተኛ ትኩረት ሊሰጠው የሚገባው ጉዳይ የድንበር ማካለሉ ውሳኔ ይፋ ከሆነ በኋላ ያለው ነው። የድንበር ማካለሉ ጉዳይ አለም አቀፋዊ እንደመሆኑ ቀላል መስሎ የሚታይ ቢሆንም በውስጡ ውስብስብ ችግሮችን ይዟል በማለት ፕሬዝዳንት ኢሳያስ መናገራቸው ተመልክቷል።</p>

<p>በተያያዘ የኤርትራው ው/ጉዳይ ሚ/ር አሊ ሰዒድ አብደላ አስመራን በመጐብኘት ላይ ለሚገኙት የስዊድን መልዕክተኛ ሶፍሎስ ግሬን የቅኝ ግዛት ውሎችን ተደግፎ በሚሰጠው ውሳኔ ኤርትራ ትስማማለች ሲሉ መግለፃቸውን ዶቼ ቬሎ የጀርመን ድምፅ ትናንት ዘግቧል።</p>

<p>አለም አቀፉ የድንበር ኮሚሽን የሚያስተላልፈውን ውሳኔ በተግባር ሲለወጥ የሚያስፈልገውን ትብብር ሁሉ ለማድረግ ኤርትራ ዝግጁ መሆኗን ው/ጉ/ሚኒስትሩ መናገራቸውም በዘገባው ተጠቅሷል።</p>

<p>በሌላ በኩል ባለፈው ሐሙስ አዲስ አበባ የገባው የፀጥታው ም/ቤት የመልዕክተኞች ቡድን ከኢትዮጵያ ባለሥልጣናት ጋር ተነጋግረው ወደ አስመራ እንዳቀና ጠቅላይ ሚኒስትር መለስ ከውጭ ሀገራት ጋዜጠኞች ጋር የተነጋገሩ ሲሆን፣ በቅርቡ ይፋ እንደሚሆን ከሚጠበቀው የአለም አቀፉ ፍርድ ቤት የድንበር ውሳኔ ጋር በተያያዘ ከጋዜጠኞች ለቀረበላቸው ጥያቄ የድንበር ኮሚሽኑ የሚሰጠውን ውሳኔ ለሕዝብ ይፋ እናደርጋለን ከውሳኔው በፊት ግን አሁን በዚህ ዙሪያ የምንለው ነገር የለንም የሚል ምላሽ መስጠታቸው ተገልጿል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት የካቲት 21 ቀን 1994</a></p>

</body>
</html>	














