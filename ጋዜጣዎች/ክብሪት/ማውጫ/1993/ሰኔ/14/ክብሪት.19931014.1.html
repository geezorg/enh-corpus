<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አባተ ኪሾ በፖሊስ ታጅበው ንብረት እያስረከቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አባተ ኪሾ በፖሊስ ታጅበው ንብረት እያስረከቡ ነው</h1>


<p>ከአፈንጋጮቹ የህወሓት ማዕከላዊ ኮሚቴ አባላት ጋር ጥብቅ ትስስር እንደነበራቸውና የመለስን አስተዳደር ለመገልበጥ ይደረግ ነበር በተባለው እንቅስቃሴ ውስጥ ተሳታፊ እንደነበሩ የሚነገርላቸው አቶ አባተ ኪሾ በሙስና ወንጀል ተጠርጥረው በቁጥጥር ስር እንደሚገኙና በፖሊስ ታጅበው ንብረት በማስረከብ ላይ መሆናቸውን ከስፍራው የደረሰን ዘገባ ያስረዳል።</p>

<p>ለጉዳዩ ቅርበት ያላቸውን ምንጮች ጠቅሶ ይኸው ዘገባ እንደሚያስረዳው የደቡብ ክልል ፕሬዝዳንቱ የአቶ አባተ ኪሾ ንብረቶች እንዳይንቀሳቀሱ ታግደው ምርመራ እየተደረገባቸው ሲሆን እርሳቸውም በፖሊስ ታጅበው በእጃቸው የሚገኙ የመንግስት ንብረቶችንና ሰነዶችንም እያስረከቡ ነው።</p>

<p>በተያያዘ ዜና ደግሞ በአቶ አባተ ኪሾ ምትክ የደቡብ ክልል ፕሬዝዳንትነቱን ቦታ የክልሉ ምክትል ርዕሰ መስተዳድር አቶ ኃይለማርያም ደሳለኝ ይይዛሉ ተብሎ ይጠበቃል። የክልሉ ምክር ቤት በሚጠራው ጉባዔ የአቶ አባተን ቦታ የሚተካው ሰው ማን እንደሆነ የሚወስንና በይፋ የሚገለፅ መሆኑን በማመልከት ውስጥ አዋቂ ምንጮች እንደገለፁት አቶ ኃ/ማርያም ደሳለኝ ይተካሉ የሚለው በብዙዎች እንደታመነበትና የሚጠበቅም እንደሆነ አስታውቀዋል።</p>

<p>የሲዳማ ህዝብ ዴሞክራሲያዊ ድርጅት ከፍተኛ የአመራር አባላትና ካድሬዎች በአዋሳ ከተማ ለ17 ቀናት ባደረጉት ስብሰባ በሙስና በፀረ ዴሞክራሲ ጎሰኝነትና በዘመድ አዝማድ መጠቃቀም ዙሪያ ግምገማ ያካሄዱ ሲሆን በስብሰባው ማጠቃለያም አቶ አባተ ኪሾን ጨምሮ አምስት የድርጅቱን የማዕከላዊ ኮሚቴ አባላት ማስወገዳቸው ይታወቃል።</p>

<p>አሁን የአቶ አባተን ቦታ ይተካሉ የተባሉት አቶ ኃ/ማርያም ደሳለኝ የወላይታ ብሔረሰብ ተወላጅ የሆኑና የአርባ ምንጭ ሞተር ቴክኖሎጂ ዲን እንደነበሩም ለማወቅ ተችሏል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ሰኔ 14 ቀን 1993</a></p>

</body>
</html>	
