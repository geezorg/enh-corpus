<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ነፃውን ፕሬስ የማዋከብ ዘመቻ ተጀመረ» - ኢነጋማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ነፃውን ፕሬስ የማዋከብ ዘመቻ ተጀመረ» - ኢነጋማ</h1>


<p>የኢትዮጵያ ነፃ ፕሬስ ጋዜጠኞች ማህበር «ነፃውን ፕሬስ የማዋከብ ዘመቻ ተጀመረ» በሚል ርዕስ የሚከተለውን መግለጫ አውጥቷል።</p>

<p>«ማንኛውም ሰው ያለምንም ጣልቃ ገብነት ሀሳቡን የመግለፅ ነፃነት እንዳለውና ይህንን ነፃነት በሀገር ውስጥም ሆነ ከሀገር ውጭ ወሰን ሳያደርግበት በቃልም ሆነ በጹሑፍ ወይም በህትመት በስነ ጥበብ መልክም ሆነ በመረጠው በማንኛውም ማሰራጫ ዘዴ መረጃና ሀሳብን የመሰብሰብ የመቀበልና የማሰራጨት ነፃነቶች እንደተሰጠው በሕገ መንግስቱ አንቀጽ 29 ቁጥር ላይ በሚገባ ተደንግጓል።</p>

<p>ይህንን ሕገ መንግሥታዊ መብት የፕሬስ አዋጁን ተገን በማድረግ የህዝቡን ኢንፎርሜሽን የማግኘት መብት ለማስከበር የተቋቋሙ የነፃው ፕሬስ ጋዜጦችና መጽሔቶች ባለፉት ዓመታት በአስቸጋሪ ሁኔታዎች ውስጥ ቢገኙም ለዴሞክራሲያዊ ሥርዓት ግንባታ አጋዥ የሆኑ መረጃዎችና ሃሳብ፣ አመለካከቶችን በነፃ በማንሸራሸር የማይናቅ አስተዋፅዖ ማበርከታቸው ይታወቃል።</p>

<p>ይሁንና ጋዜጦችና መጽሔቶቹ የሀሳብ መንሸራሸሪያ መድረክ መሆናቸውን ያልወደዱ አንዳንድ የመንግሥት ባለሥልጣናት ሕገ መንግሥቱ ያጐናፀፋቸውን መብቶች በመጋፋት ጋዜጠኞች ለሕብረተሰቡ ለሚያሰራጩአቸው መረጃዎች የተሳሳተ ትርጉም በመስጠት በክስም ለእስራት ለወከባና ለእንግልት ከመዳረጋቸውም በላይ በአንዳንዶቹ ላይ የሚጣለው ቅጣት መጠን ለዋስትና የሚጠየቀው ገንዘብ ከአቅም ጋር የተገናዘበ ባለመሆኑ ከፊሉ ለመክሰም ሌሎቹ በእስር ቤት ለመቆየትና ከዚሁ የተረፉት ደግሞ ወደስደት ዓለም እንዲገቡ ምክንያት ሆነዋል።</p>

<p>የጋዜጦችና መጽሔቶች ስርጭት በመላው አገሪቱ እንዳይደርስ አንዳንድ የክልል አስተዳደሮች በማን አለብኝነት በጣሉት ገደብ የተነሳ የአብዛኞቹ ሽያጭ በአዲስ አበባና በጥቂት ከተሞች ብቻ ተወስኖ በመቅረቱና እድገታቸው እንደካሮት ቁልቁል በመሆኑ ብዙዎቹ ከገበያው ወጥተዋል። የማስታወቂያ ባህል ሚኒስቴር የፕሬስ ፈቃድ መምሪያም በቅርቡ ያወጣው የ10 ሺህ ብር መነሻ ካፒታል በየጊዜው እያሻቀበ ካለው የህትመት ዋጋ ጋር ተዳምሮ ፕሬሱን ህልውና አደጋ ላይ ጥሎታል።</p>

<p>እነዚህን ከላይ የተጠቀሱትን ቀጥተኛና ስውር ተፅዕኖዎች ተቋቁመው ለህብረተሰቡ መረጃ ለማሰራጨት በሚፍጨረጨሩት የነፃው ፕሬስ ጋዜጦችና መጽሔቶች ላይ ለጥቂት ጊዜ ጋብ ተብሎ የቆየ ወከባና የክስ መጥሪያ በቅርቡ የአዲስ አበባ ዩኒቨርስቲ ተማሪዎች ካነሱት ጥያቄ ጋር ተያይዞ ከተከሰተው ረብሻ ጋር ተዛምዶ በአዲስ መልክ አገርሽቶበታል።</p>

<p>ማህበሩ እስካሁን ባለው መረጃ የጦማር፣ የመብረቅ፣ የጦቢያ፣ የሞገድና የጎህ ጋዜጣ አዘጋጆች ቃላቸውን ለፖሊስና ለፍርድ ቤት ዋስትና እያስያዙ የወጡ ሲሆን ሌሎች ደግሞ ማስፈራሪያና ዛቻ እየተካሄደባቸው መሆኑን ገልጠዋል።</p>

<p>ይህ በነፃው ፕሬስ ጋዜጠኞች ላይ በቀጥታ ያነጣጠረው የማዋከብ ዘመቻ ሃሳብን በነፃ በመግለፅ መብት ላይ የተቃጣ ድርጊት በመሆኑ ሁኔታው የኢትዮጵያ ነፃ ፕሬስ ጋዜጠኞች ማህበርን አሳስቦታል።</p>

<p>መንግሥት ላፀደቀውና ለሚተዳደሩበት ህገ መንግሥት እንዲሁም ግዴታ ለገባባቸው ዓለም አቀፍ የሰብዓዊ መብት ድንጋጌዎች ከበሬታ በመስጠት ከሕግ አግባብ ውጭ የሚካሄደውን ወከባና ማስፈራራት ያቆም ዘንድ ኢነጋማ ይጠይቃል።</p>

<p>መላው ሰላም ወዳድ የዓለም ህብረተሰብም ይህንን በነፃው ፕሬስ ላይ የተቃጣ ስውር ደባ በማውገዝ መንግስት ከድርጊቱ እንዲቆጠብ ጫና ያሳድር ዘንድ ኢነጋማ ጥሪውን ያቀርባል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ግንቦት 9 ቀን 1993</a></p>

</body>
</html>	
