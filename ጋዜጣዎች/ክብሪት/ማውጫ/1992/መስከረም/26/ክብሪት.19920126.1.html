<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወርቅ ዋጋ መናር ለኢትዮጵያ ወርቅ አቅራቢዎች መረጋጋት ፈጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የወርቅ ዋጋ መናር ለኢትዮጵያ ወርቅ አቅራቢዎች መረጋጋት ፈጠረ</h1>


<p>ባለፈው ሣምንት በዓለም የወርቅ ገበያ ላይ ፍፁም የሆነው ለውጥ በመከሰቱ በአንድ ቀን ብቻ 16 በመቶ ጭማሪ ማሳየቱንና በኒውዮርክ አንድ ኦንዝ ወርቅ 300 ዶላር ይሸጥ የነበረው ወደ 327.40 ማደጉ የሚታወስ ሲሆን ይህም የኢትዮጵያን ባለወርቅ ቤቶች ከስጋት አላቋል።</p>

<p>የሚድሮክ (የአላሙዲን ንብረት የሆነው) ለገደምቢ የወርቅ ማዕድን ሥራ አስኪያጅ ፍሬድ ቦማን በሰጡት መግለጫ እስካሁን በነበረው የወርቅ በዓለም ገበያ የወርቅ ዋጋ እየቀነሰ በመሄዱ በለገደምቢ ሥራ ላይ ችግር ፈጥሮ የነበረና ያወጣውን 172 ሚሊዮን ዶላር መመለስ ተቸግሮ እንደነበር አመልክተዋል። ይህም ብቻ ሣይሆን በወር የሚመረተው 100 ሺህ ኦንዝ ወርቅ ብቻ በመሆኑ የኢንቨስትመንቱን ገንዘብ ለመተካት ረጅም ጊዜያትን ይፈጅ እንደነበር አመልክተው ያም ቢሆን ድርጅቱ ወርቅ ማምረቱን ሣይቋርጥ መቀጠሉን ገልፀዋል። ከእንግዲህ የድርጅቱ የመዘጋት አዝማሚያም የተወገደ መሆኑን ሥራ አስኪያጁ ጠቁመዋል።</p>

<p>በሌላ በኩል ኢትዮጵያ በአለም የወርቅ ዋጋ እየቀነሰ በሄደበት ወቅት ያስቀመጠችው የወርቅ ክምችት 30ሺህ ብቻ በመሆኑ ካለው በአገሪቱ የዋጋ ውድነት ማስከተሉን ዘገባው ጠቁሟል። በአሁኑ ጊዜ የታየው የወርቅ መሸጫ ዋጋ መናር ለኢትዮጵያ የወርቅ ክምችት ገበያውንም ሊያረጋጋ እንደሚችል ታውቋል።</p>

<p>የወርቅ ዋጋ የተወደደው በቅርቡ የዓለም የገንዘብ ድርጅት ተቀማጭ ወርቁን በመሸጥ የተበዳሪ አገሮችን ዕዳ ለማካካስ አስቦት የነበረውን እቅድ በመሰረዝ በሌላ አማራጭ ችግሩን ለመወጣት ሀሳቡን በመለወጡ እንደሆነም ዘገባው አመልክቷል።</p>

<p>በሌላ በኩል ደግሞ የአዲስ አበባ ወርቅ ነጋዴዎች በወርቅ ዋጋ መቀነስ ከገጠማቸው ስጋት ተላቀው እንደተረጋጉ ታውቋል። ባለወርቅ ቤቶቹ አሁን ዋጋ በመጨመሩ ከፍተኛ እፎይታ እንደተሰማቸውና የንግድ ዘርፋቸውን ለመቀየር ያሰቡትም የመረጋጋት ሁኔታ እንደሚታይባቸው ተረጋግጧል።</p>

<p>ይህ በዚህ እንዳለ ኢትዮጵያ ለሽያጭ (ለኤክስፓርት) የምታቀርበው ኢኮኖሚያዊ ሀብቷ በዚህ ዓመት እንደቀነሰ ሰሞኑን አንድ ከፍተኛ የኢህአዴግ ባለሥልጣን መግለጫ መስጠታቸው ተገለፀ።</p>

<p>እንደ ባለሥልጣኑ ገለፃ ከሆነ ኢትዮጵያ ለሽያጭ የምታቀርባቸው የቡና፣ የሌጦ፣ እንዲሁም ከተለያዩ ሀብቶቿ ያገኘችው የዘንድሮው ገቢ ከዓምናው እንደቀነሰ ሳይሸሽጉ ገልፀዋል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት መስከረም 26 ቀን 1992</a></p>

</body>
</html>	
