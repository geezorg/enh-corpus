<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮ/ል መንግሥቱ በደቡብ አፍሪካ ተቃውሞ እየገጠማቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኮ/ል መንግሥቱ በደቡብ አፍሪካ ተቃውሞ እየገጠማቸው ነው</h1>


<p>ባለፈው ሣምንት ለከፍተኛ ሕክምና ከዚምባቡዌ ወደ ደቡብ አፍሪካ የገቡት የቀድሞው የኢትዮጵያ መሪ ኮ/ል መንግሥቱ ኃይለማርያም ጆሃንስበርግ ውስጥ በተኙበት ክሊኒክ ተኝታ የምትታከም አንዲት የደቡብ አፍሪካ ሴት በአስችኳይ ከደቡብ አፍሪካ እንዲወጡ ማስፈራሪያ የሰነዘረችባቸው መሆኑን አንድ የደቡብ አፍሪካ ሣምንታዊ ጋዜጣ ገለጸ።</p>

<p>የ40 ዓመት እድሜ ያላት አን ብሉም የተባለችው ታካሚ በአስገራሚ ፍጥነት ኮ/ል መንግሥቱ ኃይለማርያም ወደተኙበት ዋርድ ዘላ ገብታ «በአገራችን ብዙ ጭራቆች ስላሉን ተጨማሪ አንፈልግምና ከአገራችን ይውጡልን» ማለቷን ጋዜጣው ባወጣው እትሙ ላይ ዘግቧል።</p>

<p>የዋን ፊሊፕ እንዳፀፈው «እ.ኤ.አ በ1980ዎቹ ዓመታት በኢትዮጵያ የቀይ ሽብር መሐንዲስ የነበሩት ኮ/ል መንግሥቱ በአሁኑ ጊዜ የሕክምና ምርመራ በማድረግ ላይ ያሉት ጆሐንስበርግ ውስጥ በሚገኝ የጋርደን ሲቲ ክሊኒክ ውስጥ ነው።</p>

<p>ኮ/ል መንግሥቱ ወደዚሁ የግል ክሊኒክ ለምርመራ የተጓዙት በልብ ሕመም በመታወካቸው መሆኑን የደ/አፍሪካ የሆስፒታል ባለሥልጣናት ባለፈው ሰኞ አስታውቀዋል። «ኮ/ል መንግሥቱ በአሁኑ ሰዓት በልብ ሕመም ባለሙያ (ስፔሻሊስት) የቅርብ ክትትል እየተደረገላቸው ነው» ሲሉ የሆስፒታሉ ተጠሪ ለዜና ሰዎች ተናግረዋል። እኚሁ የሐኪም ቤቱ የፕሬስ ኃላፊ ስለ ኮ/ል መንግሥቱ የጤና ሁኔታ ዝርዝር ሁኔታ ከመስጠት ተቆጥበዋል።</p>

<p>የኮ/ል መንግሥቱ ወደ ደ/አፍሪካ መጓዝን በተመለከተ የአገሪቱ ከፍተኛ ኮሚሽንን የጠቀሰው ሣፕ የተሰኘው የዜና አገልግሎት ደግሞ እንደገለጸው ኮ/ል መንግሥቱ የዚምባቡዌ የዲፕሎማቲክ ፓስፖርት በመያዛቸው የመግቢያ ቪዛ እንደማይስፈልጋቸው አፈቀላጤው ተናግረዋል። በዚምባቡዌ ውስጥ የሚታተመው ኢንዲፐንደትን የተሰኘው ጋዜጣ ስለመንግሥቱ አካሄድ ሲያትት ወደዚያ የተጓዙት ከአንድ የግል ዶክተር ጋር እንደሆነ ገልጿል።</p>

<p>ይህ በእንዲህ እንዳለ በትላንትናው ዕለት የተደመጠው የቻናል አፍሪካ ሬዲዮ የኮ/ል መንግሥቱን ወደ አገሪቱ መግባት በማስመልከት አንድ ኢትዮጵያዊ እንዳነጋገረው «ኮ/ል መንግሥቱ ለብዙ ሚሊዮን ወጣቶች ሕይወት መቀጠፍ ተጠያቂ ናቸው። ደ/አፍሪካ ደግሞ በአህጉሪቱ ውስጥ የዲሞክራሲ አርአያዎች በመሆኗ እንደዚህ ዓይነቱን ሰው ማስተናገድ የለባትም ሁኔታውም አሳዝኖኛል» ሲል ተናግሯል።</p>

<p>የደ/አፍሪካ የውጩ ጉ/ሚ/ር በበኩሉ ኮ/ል መንግሥቱን ወደኢትዮጵያ ለማጋዝ እንደማይችል ጠቅሶ ምክንያቱን ሲያብራራ ደ/አፍሪካ ወንጀለኛን የመለዋወጥ ስምምነት አለመፈራረሟን ገልጿል። በደ/አፍሪካ የሚገኘው የኢትዮጵያ ኤምባሲ በበኩሉ የኮ/ል መንግሥቱን ወደ ጆሃንስበርግ መግባት እንዳላወቀ (ከወሬ በቀር) ገልጿል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ኅዳር 14 ቀን 1992</a></p>

</body>
</html>	
