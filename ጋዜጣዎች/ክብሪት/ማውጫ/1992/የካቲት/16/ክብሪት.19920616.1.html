<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>39 ሰዎች የታሰሩበት ቃጠሎ አሁንም እየተስፋፋ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">39 ሰዎች የታሰሩበት ቃጠሎ አሁንም እየተስፋፋ ነው</h1>


<p>በደቡብ ክልል በቦረና ዞን በሻኪሾ ወረዳ ባልታሰበ ሁኔታ የተከሰተውን ሰደድ እሳት ለማጥፋት ባለመቻሉ በአካባቢው የሚገኙ ተማሪዎች፣ የመንግስትና መንግስታዊ ያልሆኑ ድርጅቶች ሰራተኞች እሣቱን ለማጥፋት እንዲረባረቡ በቀረበው አስቸኳይ የክተት ዘመቻ ጥሪ መሰረት ወደቦታው መሄዳቸው ታወቀ።</p>

<p>ድንገት የተከሰተውን እሳት ለመከላከል የተቋቋመው ኮሚቴ ሰኞ ስብሰባ ካደረገ በኋላ በጠራው የክተት ዘመቻ የከተማዋ ነዋሪዎች በሙሉ ከትናንት በስቲያ ማክሰኞ ጀምሮ የተለያዩ የእጅ መሳሪያዎችን በመያዝ አደጋው ወደደረሰበት አካባቢ መጓዝ ጀምረዋል።</p>

<p>እሳቱ ከተነሳ ጀምሮ ሁለት ሺህ የሚጠጉ አርሶ አደሮች የከተማዋ ነዋሪዎችና ተማሪዎች ርብርብ ቢያደርጉም አደጋው ከአቅም በላይ በመሆኑ የክተት ዘመቻው እንደተጠራና በክተት ጥሪው መሰረትም በአሁኑ ወቅት ህዝቡ ወደ አካባቢው በመጠጋት ሰደዱ ተጨማሪ ውድመት እንዲያስከትል እየተከላከለ መሆኑም ታውቋል።</p>

<p>በወረዳ 10 ቀበሌ ገበሬ ማህበራት በተለያዩ 16 ቦታዎች ላይ ባለፈው ሳምንት መጀመሪያ የተነሳው ይከው የእሳት ቃጠሎ ከ13 ሺህ ሄክታር በሚበልጥ መሬት ላይ የነበረ የተፈጥሮ ደን እንዲሁም በርካታ መኖሪያ ቤቶችንና የእህል ጐተራዎችን ማውደሙ ሲታወቅ እሳቱን አስነስተዋል ተብለው የተጠረጠሩ 39 ሰዎች በቁጥጥር ስር መዋላቸውንም ለማረጋገጥ ተችሏል።</p>

<p>በተመሳሳይ ዜና በባሌ ዞን መና አንጌቱ ወረዳ ባለፈው ሣምንት የተነሳው የሰደድ እሳት እየተስፋፋ በመምጣቱ በሁለት ሺህ 500 ሄክታር ደንና ቡና እንዲሁም በሰውና በእንስሳት ላይ የመቁሰል ጉዳት፣ በአስር የቤት እንስሳት ላይ ደግሞ የሞት አደጋ ማድረሱ የታወቀ ሲሆን 13 መኖሪያ ቤቶች መቃጠላቸው አስራ አንድ ኩንታል ቡና እና ሁለት ጐተራ በቆሎ መውደሙም ተረጋግጧል።</p>

<p>በደኑ ውስጥ በተነሳው እሳት ሳቢያ በውስጡ የነበሩትና ከእሳቱ የተረፉት የዱር እንስሳት አካባቢውን እየለቀቁ መሰደዳቸውን የሚገልፁ ምንጮች ቃጠሎው ወደ ባሌ ተራሮች ብሔራዊ ፓርክ እንዳይዛመት የአካባቢው አርሶ አደሮች፣ የመንግሥት ሰራተኞች፣ ታጣቂዎች፣ የዞንና የወረዳ የግብርና ባለሙያዎች የሚያደርጉትን ርብርብ መቀጠላቸውን አስታውቀዋል።</p>

<p>በጅማ ዞን በሊቃጨቆርሳ ወረዳ «በለጠ ጫካ» እየተባለ በሚጠራው የመንግስት ደን ይዞታ ውስጥ የተነሳው ቃጠሎ 40 ሄክታር ደን ከወደመ በኋላ በቁጥጥር ስር እንደዋለ ተገልጿል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት የካቲት 16 ቀን 1992</a></p>

</body>
</html>	
