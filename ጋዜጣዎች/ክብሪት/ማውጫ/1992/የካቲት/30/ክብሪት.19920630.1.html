<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የሰላም ሰነዱን እያናናቀች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ የሰላም ሰነዱን እያናናቀች ነው</h1>


<p>አልጀርስ ውስጥ የተረቀቀውን የቴክኒክ ማስፈፀሚያ ሰነድ ለሰባት ወራት ያህል አልቀበልም ብላ የቆየችው ኢትዮጵያ አሁን በተጀመረው አካሄድ ፍፁም የረካች መሆኑንና ሰነዱ አንዳንድ ማሻሻያዎች ሲታከሉበትም እንደምትቀበለው የገለፀች ቢሆንም በተቃራኒው ግን ኤርትራ ከነጭራሹ አዲሱን አካሄድ እንደማትቀበለውና አድሏዊነት የተሞላበት እንደሆነ አስታውቃለች።</p>

<p>አዲሱን አጀንዳ ኤርትራ እንደማትቅበለው በመግለጽ ቢቢሲ ከአስመራ ባስተላለፈው ዘገባ አአድ አዲሱን ሃሳብ ይፋ ካደረገበት ከባለፈው ረቡዕ ጀምሮ የኤርትራ ባለሥልጣናት ሕዝቡ ጉዳዩን እንዲያወግዝ ቅስቀሳ እያደረጉ እንደሆነ አስታውቋል።</p>

<p>የኤርትራው መሪ ኢሳያስ አፈወርቂ በአስመራ ለእዚሁ የዜና አውታር በሰጡት መግለጫ «አአድ ያቀረበው ሀሳብ ወጥነት የሌለውና አድሏዊ ነው። እኛ ለሰባት ወር ያህል የታገስነው የሰላም ተገዢዎች የሆንን መስሎን እንጂ ሰላምን በጦርነት ልናመጣ እንደምንችል እናምናለን። አደራዳሪዎቹም ይህን የተበላሸ ሀሳብ ካልለወጡ አስመራ ባይመጡብን እንመርጣለን» በማለት የተናገሩ ሲሆን የሀገሪቱ መንግስት ቃል አቀባይ የሆኑት አቶ የማነ ገ/መስቀልም «ሳይታሰብ የተጠነሰሰብን ሴራ ነው። ከዚህ በፊት በአአድ ሀሳብ ላለመስማማት ወስነን የነበረው ድርጅቱ በራሱ የመመራት መርህ ስለሌለው ነው» በማለት አአድ ያቀረበውን አዲስ ሀሳብ አውግዘውታል።</p>

<p>የኤርትራ መንግስት አዲሱን ሀሳብ በመቃወም በተለያዩ አቅጣጫዎች ተቃውሞውን እያሰማ ቢሆንም አአድ ባወጣው መግለጫ ግጭቱን በሰላም ለመፍታት እስካሁን በተደረገው ጥረት የቴክኒክ ማስፈፀሚያ ሰነዱ ከዋነኞቹ የሰላም ሀሳቦች ጋር የተጣጣመ ሆኖ እንዲገኝ ሁለቱም ሀገራት ተስማምተዋል ነው ያለው።</p>

<p>የኤርትራ መንግስት ሰሞኑን እየሰጠ ያለውን መግለጫ መነሻ በማድረግ የኢትዮጵያ መንግስት ቃል አቀባይ ጽ/ቤት ሰኞ ዕለት «የአደራዳሪዎቹን የሰላም ጥረቶች ሲያደናቅፍ የቆየው የሻዕቢያ መንግስት አሁንም የሰላሙን እድል እያጨለመው ነው» በማለት መግለጫ አውጥቷል።</p>

<p>ጽ/ቤቱ ለዓለም ሕብረተሰብ ባሰራጨው በዚሁ መግለጫ የሻዕቢያ መንግስት ሰሞኑን በአፍሪካ አንድነት ድርጅትና በአሜሪካ ልዩ መልዕክተኛ አማካይነት የቀጠለውንና ጥሩ እመርታ ያሳየውን የሰላም ጥረት ማናናቁን ቀጥሎበታል ብሏል።</p>

<p>አአድ ያቀረበውን አዲስ ሀሳብ የኤርትራ መንግስት እያናናቀና እያጣጣለው ባለበት በዚህ ወቅት በሽምግልናው ሂደት ውስጥ ቀጥተኛ ተሳታፊዎች ሆነው ሰሞኑን ወደሀገራቸው የተመለሱት ሸምጋዮች በሰጡት አስተያየት «አዲሱ የአአድ ሀሳብ በሁለቱም ወገኖች ተቀባይነት ያገኘ መስሏል። ለማንኛውም ግን ከዚህ በኋላ ጠንከር ያለ ግፊት ማድረግ ለሰላም ሂደት ውጤት ሊያመጣበት ይችላል» የሚል አስተያየት መስጠታቸውን የቪኦኤ ሬዲዮ አስተላልፏል።</p>

<p>ሰላምን ለማምጣት ከሚደረጉት ጥረቶች ጐን ለጐን ሁለቱም አገራት ወታደራዊ አቅማቸውን እያጠናከሩ እንደሆነ የሚገልፁ ዘገባዎች ሰሞኑን በስፋት እየተሰራጩ ነው።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት የካቲት 30 ቀን 1992</a></p>

</body>
</html>	
