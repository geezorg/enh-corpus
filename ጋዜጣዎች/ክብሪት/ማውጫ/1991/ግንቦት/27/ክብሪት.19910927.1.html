<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በላሊበላ መስቀል ምክንያት 13 ሰዎች በቁጥጥር ሥር ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በላሊበላ መስቀል ምክንያት 13 ሰዎች በቁጥጥር ሥር ዋሉ</h1>


<p>ባለፈው ዓመት ከላሊበላ ተሰርቆ በ25 ሺህ ዶላር ለአንድ የቤልጂግ ተወላጅ ተሽጦ ባህር ማዶ ከተሻገረ በኋላ በዚህ ወር ከቤልጂግ የተመለሰው «አፍሮ አይገባ» የተባለውን መስቀል በመስረቅ በተያያዘ ወንጀል ፖሊስ 13 ሰዎችን ያሰረ መሆኑ ተገለፀ።</p>

<p>ከማዕከላዊ ወንጀል ምርመራ መምሪያ የመቶ አለቃ ፈለቀ ወልዱ መስቀሉ ከላሊበላ መድኃኒያለም ቤተክርስቲያን እንዴት እንደተሰረቀ እንደሚከተለው ገልፀዋል።</p>

<p>የመስቀሉ ጠባቂ ታደሰ ሰፍዊ በዕለቱ አሞኛል ብሎ ከቀኑ 12 ሰዓት ላይ ወደቤቱ ሲሄድ ሌላው ዘብ መዘምር አለሙ ዝናብ ይዘንብ ስለነበር በቅርብ ወደሚገኘው ዋሻ ሄዶ ይተኛል። በአካባቢው ምንም ባለመኖሩ የ27 ዓመቱ እንዳየን አስማረ ማርች 9 ቀን 1997 ዓ.ም ቤተክርስቲያኑን ሰብሮ ገባ ሲሉ የመቆ አለቃው አስረድተዋል።</p>

<p>ፖሊስ እንደገለፀው እንዳየን መስቀሉን የሰረቀው ከተባባሪው ከተፈራ ሞገስ ጋር መሆኑን ማመኑንም ፖሊስ ገልጧል ግን ፖሊስ መስቀሉን የሰረቀው ራሱ እንደሆነ ገልጧል።</p>

<p>እንዳየን መስቀሉን ከሰረቀ በኋላ ወደ ወልድያ ከተማ በመውሰድ ለሺህ ካሣሁን መሐመድ በ1000 ሺህ ይሸጣል። ሺህ ካሣሁን መሐመድ መስቀሉ ከሁለት ልጆቻቸው ጋር ወደ አዲስ አበባ በማምጣት ሺህ መሐመድ ኑር ጣሀን በማግኘት በመደለል በቴዎድሮስ አደባባይ ሹመታ ናዳ የሚል የቅርሣ ቅርስ መደብ ላለው ከሚል ጀማል በ10 ሺህ ብር ይሸጡለታል።</p>

<p>ከሚል ጀማል መስቀሉን ከገዛ በኋላ የቤልጅጉ ደምበኛው ሮዝ ሪትሂለር ወደ መደብር እስኪመጣ ድረስ ለዓመት ያህል ደብቆ በማቆየት እንደመጣ አሣይቶት 25 ሺህ ዶላር ሊከፍለው ተስማምተው ሪትሂለር መስቀሉን ትቶ ወደ አገሩ ይመለሳል።</p>

<p>ሪትሂለር ቤልጅግ እንደደረሰ ገንዘቡን ሲልክለት ካሚል መስቀሉን በኢኤምኤስ ፖስታ ይልክለታል። ሆኖም ካሚል የተላከለትን ገንዘብ ሣይቀበል በፖሊስ ቁጥጥር ስር ሊውል መቻሉን የማዕከላዊ የወንጀል ምርመራ ሪፖርት ገልጧል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ግንቦት 27 ቀን 1991</a></p>

</body>
</html>	
