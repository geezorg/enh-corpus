<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሮፌሰር አስራት የቀብር ሥነሥርዓት ተፈፀመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፕሮፌሰር አስራት የቀብር ሥነሥርዓት ተፈፀመ</h1>

<h2 class="align-center">ሁለት ሰዎች በጥይት ተመቱ</h2>


<p>በ1920 ዓ.ም ሰኔ 12 ቀን ተወልደው ላለፉት 35 ዓመታት በሕክምና ሙያ ተሰማርተው የበርካታዎችን ሕይወት የታደጉት የ71 ዓመቱ አንድዬ የኢትዮጵያ ልጅ ፕ/ር አስራት ግንቦት 6 ቀን 1991 ዓ.ም ከዚህ ዓለም በሞት መሰናበታቸው የሚታወቅ ሲሆን በሕክምና ይረዱ ከነበረበት አሜሪካም አስክሬናቸው ከትላንት በስቲያ አዲስ አበባ መድረሱ ይታወሣል።</p>

<p>11:05 ደቂቃ ላይ አዲስ አበባ የደረሰው አስክሬናቸው በወዳጅ ዘመዶቻቸውና በደጋፊዎቻቸው ታጅቦ በለቅሶና በዋይታ መኖሪያ ቤታቸው መድረሱ ተዘግቧል። ትናንት ግንቦት 18 ቀን 1991 ከቀኑ 10 ሰዓት በቅድስት ሥላሴ ካቴድራል ቤተክርስቲያን በተፈጸመው የፕሮፌሰር አስራት ወ/የስ የቀብር ሥነ ሥርዓት ላይ በርካታ ደጋፊዎቻቸው ወዳጅ ዘመዶቻቸውና የተለያዩ ድርጅቶችን የወከሉ እንግዶች የተገኙ ሲሆን ከውጭ ሀገር የመጡ ወዳጆቻቸውና ደጋፊዎቻቸው ተግኝተዋል።</p>

<p>በብዙዎቹ ዘንድ የክፍለ ዘመኑ ታላቅ የነፃነትና የዲሞክራሲ አርበኛ ከሚለው ስያሜ ጐን ለጐን አርአያነታቸው ለዓለሙ ሁኡ ሆኗል የተባሉት ፕ/ር አስራት ወ/የስ የቀብር ሥነሥርዓት ሲከበር በቦታው በመገኘት ለማረጋገጥ እንደተቻለው ከሆነ ሥነሥርዓቱ ላይ ከውጭ ሀገርና ከሀገር ውስጥ የመጡ ወዳጅ ዘመዶቻቸው የሙያ አጋሮቻቸው ጓደኞቻቸውና አምባሳደሮችና ዲፕማሎቶች ቁጥራቸው እጅግ የበዛ ተከታዮቻቸው የተገኙ ሲሆን የቀብር ሥነሥርዓቱ አፈፃፀም የተጀመረው ከቀኑ 10:15 ሰዓት ላይ ነው። በቅድስት ስላሴ ካቴድራል በተደረገው የዚህ የፍትሀት የፀሎት ሥነሥርዓት ላይ በመገኘት የመዐህድ ተ/ም/ፕሬዝዳንት ቀኛዝማች ነቅዐጥበብ የመጀመሪያውን ንግግር በማድረግ ፕሮግራሙን የጀመሩ ሲሆን ከኢትዮጵያ ነርሶች ማህበር፣ ከአዲስ አበባ ዩኒቨርስቲ መምህራን ዶ/ር ግርማ፣ አቡነ ገሪማ፣ አቡነ ጳውሎስ የተሰማቸውን ሐዘንና ስለ አስራት ታላቅነት ተናግረዋል። የአማራጭ ኃይሎች ም/ቤት ም/ል ፕሬዝዳንትም በዕለቱ ንግግር ካደረጉት አንዱ ሲሆኑ እርሣቸውም በንግግራቸውም ለአስራት ያላቸውን አክብሮትና የተሰማቸውንም ሐዘን ከመግለፃቸው በላይ አሁንም ቢሆን የፖለቲካ እስረኞች መኖራቸውን ጠቁመው እነዚህ እስረኞች በአሁኑ ወቅት በሕመም ላይ መሆናቸውንና የአስራት ዕጣም ሣይደርሳቸው መንግሥት አስፈላጊውን የሕክምና እርዳታ እንዲያደርግላቸው አሣስበዋል። ከእንግዶቹ ንግግር በኋላ አስክሬናቸው የተቀበረ ሲሆን የማሣረጊያው ፀሎት ተደርጐ የቀብር ሥነሥርዓቱ ተፈፅሟል።</p>

<p>የቀብር ሥነሥርዓቱ ከተፈፀመ በኋላ በስፍራው የነበረው ሕዝብም ሲበተን በርካታ ሰዎች በባለወልድ ቤተክርስቲያን መግቢያ በር ፊት ለፊት በሚገኘው የቀድሞ ኢሠፓ አዳራሽ ቅጥር ግቢ ውስጥ ድንጋይ በመወርወር ባስነሱት ሁከትና በተተኮሰ ጥይት ሁለት ሰዎች ተመተው ወድቀዋል። የወደቁትን ሰዎች አይተናል ከሚሉ አንዳንድ ሰዎች ለማወቅ እንደተቻለው ከሆነ አንዱ ጉሮሮው ላይና አንዱ ሽንጡ ላይ ተመተው ነው የወደቁት። በአካባቢው በተፈጠረው ከፍተኛ ግርግር ስለ ጉዳዩ በደንብ ለማወቅ ባይቻልም በአካባቢው የነበሩ በርካታ ሰዎች ግን ከሁለት አንዱ እንደሞተ ሲያረጋግጡ አንደኛው ግን በመኪና ተጭኖ እስኪሄድ ድረስ ነፍስ እንዳለው ለማወቅ ተችሏል።</p>

<p>«አትነሣም ወይ አትነሣም ወይ አስራት የሞተው ለአንተ አይደለም ወይ» «የአስራት ድምፅ ይጮኻል ከመቃብር ትግሉን አፋፍሞ አደራ ይለምናል»«አሥራት ምናለ አገሬን ለጅብ አልሰጥም አለ» የሚለውን ዝማሬ ያስተጋቡ ከነበሩት በርካታ ሰዎች መካከል የገቡ ሰርጐ ገቦች ናቸው ሕዝቡን ለሽብር ያነሣሣሉ የሚሉ በርካታዎች ቢሆኑም የሁለቱን ሰዎች ጉዳይ ቸል ሊባል እንደማይገባው ተደምጠዋል።</p>

<p>የተፈጠረው ውካታ ልዩ በሚባሉት አረንጓዴ ለባሽ የፀጥታ ኃይሎች የተበተነ ቢሆንም ቁጥራቸው በውል ያልታወቁ ሰዎችም እየታፈሱ በመኪና እንደተጫኑ ለማወቅ ተችሏል። እነዚህ የተያዙ ሰዎች ወዴት እንደተወሰዱና ስለጉዳያቸው ለማጣራት ያደረግነው ጥረት ሣይሳካ ሁከቱ ግን በአጭር ጊዜ ውስጥ ተበትኗል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ግንቦት 19 ቀን 1991</a></p>

</body>
</html>	
