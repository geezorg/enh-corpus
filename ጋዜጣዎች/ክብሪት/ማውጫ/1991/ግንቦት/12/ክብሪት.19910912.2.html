<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግና ኦብነግ ቁርሾ ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግና ኦብነግ ቁርሾ ጀመሩ</h1>


<p>የኦሮሞ ነፃ አውጪዎች ነን በሚል የዲፕሎማሲውን በር በመዝጋት ወታደራዊ እንቅስቃሴ ለመጀመር ጫካ የገቡት ኦነግና ኦብነግ ሰሞኑን እርስ በርሣቸው ጦርነት መጀመራቸው ታወቀ።</p>

<p>በምስራቅ ኢትዮጵያና በደቡብ ኦሮሚያ ዞኖች ከፍተኛ ወታደራዊ እንቅስቃሴዎችን በማድረግ ላይ የሚገኘው የኦሮሞ ነፃነት ግንባር (ኦነግ) ደጋፊዎችን ለደህንነቴ ያሰጉኛል በሚል ሰበብ በመግደሉና ኦብነግም ይህን የኦነግን ድርጊት በመቃወም ካለፈው ማክሰኞ ጀምሮ ባደረጉት ጦርነት ከሁለቱም ወገን በርካታ ወታደሮች ሞተዋል።</p>

<p>በሁለቱ አንጃዎች መካከል በተነሣው በዚህ ጦርነት የሰሜን ምስራቅ ኬንያ የድንበር ቀጠና አካባቢ ሲሆን የኬንያ መንግስትም በሁለቱ መካከል ጣልቃ በመግባት አንጃዎቹ ላይ ወታደራዊ እርምጃ የሚወስድ መሆኑን አስታውቋል።</p>

<p>ኦነግ የኦብነግ ደጋፊዎች ላይ ጥቃት ባደረሰበት ወቅት የኦብነግ አመራር አካላት የኦነግን ተግባር በማውገዝ ለኦነግ አመራሮች አቤቱታ ቢያሰሙም ያገኙት ምላሽ እንኳን በእነርሱ ገና በእናንተም እርምጃችን ይቀጥላል የሚል ዛቻ በመሆኑ ግጭቱ እንደተባባሰ የሚጠቁሙ አንዳንድ መረጃዎች እንደሚያረጋግጡት ከሆነ በአሁኑ ሰዓት በሶማሌ የተሰባሰቡት የኢትዮጵያ ተቃዋሚዎች ኦብነግን ለተግባራዊ እንቅስቃሴያቸው እንቅፋት ነው በማለት ሊያጠፉት መነሣታቸው ታውቋል።</p>

<p>የሱማሌው አንጃ መሪ ሁሴን አይዲድ የሁለቱን ግጭት አስመልክተው ያሉት ባይታወቅም የኦብነግ አመራሮች የላኩትን መልዕክት በቸልታ ማለፋቸው ግን ለኦነግ ያላቸውን ከፍተኛ ድጋፍ አጋልጧል ተብሏል።</p>

<p>ይህ በእንዲህ እንዳለ ለ3 ተከታታይ ዓመታት ተቋርጦ የነበረው የሱማሌው አንጃ ሁሴን አይዲድ የፖለቲካ ድርጅት የሬድዮ ጣቢያ ትላንት መጀመሩን የፎከስ ኦንፍ አፍሪካ የቢቢሲ ፕሮግራም አስታውቋል። ይኼው ሬድዮ ጣቢያ ከመጀመሩ በኢትዮጵያ መግንሥት ላይ ቅጥረኝነቱን የሚያጋልጥ መግለጫ አውጥቷል። በዚህም መግለጫ «የመለስ ጦር ድንበራችንን እየተጠጋና አካባቢያችንን እያወከ ይገኛል» ሲል ይኸው ለ3 ዓመት ያህል ተቋርጦ የነበረው የሬድዮ ጣቢያ አስታውቋል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ግንቦት 12 ቀን 1991</a></p>

</body>
</html>	
