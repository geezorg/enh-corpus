<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የአልጀርስ ልዑካን አልጀርስ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያና የአልጀርስ ልዑካን አልጀርስ ገቡ</h1>


<p>ኢትዮጵያና ኤርትራ በመካከላቸው የተፈጠረውን ችግር ለመፍታት 14 ወራትን ያስቆጠረውን ውጊያ ለማስቆም በሚያስችለው የሰላም ስምምነቱ ቴክኒካዊ ዝርዝር ሁኔታዎች ላይ ለመወያየት የልዑካን ቡድኖቻቸውን ትናንት ወደ አልጀርስ እንደላኩ ተገለፀ።</p>

<p>በተባበሩት መንግሥታት ድርጅት የኤርትራ ጉዳዮች አምባሣደር በሆኑት በአቶ ኃይሌ መንቆርዮስ የሚመራው የልዑካን ቡድን ትናንት ለቢቢሲ ጋዜጠኞች አልጀርስ ላይ በሰጠው መግለጫ አሁን የተደረሰው ስምምነት ይዘት በአጠቃላይ ሲታይ ጦርነቱ ቆሟል ማለት ይቻላል ሲል ገልጿል።</p>

<p>የአፍሪካ አንድነት ድርጅት ባለፈው ሰኞ ሐምሌ 19 ቀን 1991 ዓ.ም ባወጣው መግለጫ «ሁለቱ ወገኖች ዝርዝር የቴክኒክ ዝግጅቶችን ከፍፃሜ ለማድረስ ወደ አልጀርስ ልዑካኖቻቸውን በመላክ ለውሣኔ ሀሣቡ ስምምነትና ለአፈፃፀም ስልቱ መጀመር ሁኔታዎችን ያመቻቻሉ» ሲል ባሣወቀው መሠረት ሁለቱም የልዑካን ቡድኖቻቸውን ወደ አልጀርስ መላካቸው የገለፀው የቢቢሲ ሬድዮ ይህ አሁን የአልጄሪያው ፕሬዝዳንትና የወቅቱ የአአድ ሊቀመንበር በሆኑት በሚ/ር አብዱል አዚዝ ቡተፍሊካ የሚመራው የሰላም ጥረት አካሄድ ውጤታማነት ሊያስገኝ የሚችል እንደሆነና አብዛኛዎቹ ዲፕሎማቶችም በዚህ ላይ የፀና እምነት እንዳላቸው አስታውቋል።</p>

<p>ከአአድ የወጣ ሌላ መግለጫ የአሜሪካው ልዩ መልእክተኛ ሚ/ር አንቶኒ ሌክ ኢትዮጵያና ኤርትራ በመካከላቸው ያለውን ቅራኔ እንዲፈቱ ያደረጉትን ከፍተኛ ያላሰለሰ ጥረት በእጅጉ አድንቋል።</p>

<p>በሌላ በኩል የዲፕሎማቲክ ሹሞች ስለዚሁ ጉዳይ ሲያብራሩ የዩ.ኤስ አሜሪካ ልዩ ልዑክ ያደረጉት ጥረት ከፍተኛ መሆኑንና ኢትዮ- ኤርትራን ግጭት ለመፍታት ትልቅ አመርቂ እድገትን አስገኝተዋል ሲሉ የመሰከሩም መሆኑም ተገልጿል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ሐምሌ 22 ቀን 1991</a></p>

</body>
</html>	
