<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ ያሉ ኢትዮጵያውያንን ቀይ መስቀል ሊረዳቸው አልፈለገም!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኤርትራ ያሉ ኢትዮጵያውያንን ቀይ መስቀል ሊረዳቸው አልፈለገም!</h1>


<p>በርካታ ሺዎች የሚቆጠሩ ኢትዮጵያውያን ዜጐች በኤርትራ ምድር በሻዕቢያ አመራር ግፍና መከራ በመቀበል ላይ መሆናቸውን በረሀብ ከመሰቃየትም አልፈው ለሞት መዳረጋቸውንና ወደ አገራቸው እንዳይገቡ በኤርትራ መከልከላቸውንና መታገታቸውን በተደጋጋሚ ሲዘግብና በኢትዮጵያ መንግስት አቤቱታ ሲቀርብበት የቆየ ጉዳይ ነው። ሆኖም የኤርትራ መንግስት በኢትዮጵያውያኑ ላይ ምንም የደረሰ ችግር አለመኖሩን ሲያስተባብልም መቆየቱ ይታወሳል።</p>

<p>መስከረም 26 ቀን የአሜሪካ ድምፅ ሪፖርተር ከአስመራ ባስተላለፈችው ዘገባ ኤርትራ ውስጥ የሚገኙ ኢትዮጵያውያን በከፋ ችግር ላይ መሆናቸውንና ወደ ኢትዮጵያ አገራቸውም እንዳይመለሱ መከልከላቸውን ከዚህ ቀደም ሲተላለፍ የቆየው ዘገባ መቶ ፐርሰንት እውነት መሆኑን በኤርትራ የኢትዮጵያ ጉዳይ ፈፃሚ አቶ ወንድሙ ደገፋ ማረጋገጣቸው ተሰምቷል።</p>

<p>አቶ ወንድሙ ደገፋ ከዚህ ቀደም በኤርትራ የሚኖሩ ኢትዮጵያውያን ቁጥር በጠቅላላ 120 ሺህ የነበረ መሆኑን ከዚሁ ውስጥ 60 ፐርሰንት የሚሆኑት ይሰሩ የነበሩት በአሰብ እንደነበር ጠቅሰው በአሁኑ ጊዜ ግን በኤርትራ የሚኖሩ ኢትዮጵያውያን ቁጥር 80ሺህ እንደሚሆን ገልጠዋል።</p>

<p>በአሁኑ ጊዜ በየትኛው ሥራ ላይ እንዳይሰማሩ በመከልከላቸው ያላቸው ምርጫ ወደ አገራቸ መግባት ነበር። ነገር ግን ይህንንም እድል በመከልከላቸው በከፋ ስቃይ ላይ ያሉና በየበረንዳውም የሚያድሩ መሆኑን ገልጠዋል። በብዛት ግን በየመንገዱ ዳር በየበረንዳው ላይም ለማደር በመከልከላቸው ማይሃበሃብ የተባለ የከተማው ቆሻሻ ማጠራቀሚያ ቦታ የሚያድሩ መሆኑን ገልጠዋል።</p>

<p>አቶ ወንድሙ ኢትዮጵያውያን በገፍ በየመንገዱ እየታፈሱ በከረን፣ መንደፈራ፣ አስመራ፣ ደቀመሐሪና በሌሎችም ቦታዎች በሚገኙ እስር ቤቶች የታሰሩ መሆኑን ጠቁመው ቁጥራቸውም ከ600 በላይ ይሆናሉ ብለዋል።</p>

<p>ለአቶ ወንድሙ የኢትዮጵያ መንግሥት ለዚህ ለዜጐቹ ምን ረዳቸው? ብለው ለተጠየቁት ጥያቄ በሰጡት መልስ ኤምባሲው ባጀት ስለሌለው ምንም ያደረገላቸው ነገር እንደሌለ አልሸሸጉም። በሌላ በኩል አያያዛቸውን መቆጣጠርና እርዳታም መስጠት የሚገባው ዓለም አቀፍ ቀይ መስቀል ቀላል የሕክምና አገልግሎት ከመስጠት በስተቀር የተፈለገበትን ግዴታ እንዳልተወጣም ቅሬታቸውን አሰምተዋል።</p>

<p>አስመራ የምትገኘው የአሜሪካ ድምፅ ሪፖርተር በርካታ ኢትዮጵያውያንንም ማነጋገሯን ገልጣ አስመራ የሚገኘው የዓለም አቀፍ ቀይ መስቀል ኮሚቴን ተጠሪን ለማነጋገር ሞክራ ተወካዩ ዝምታን እንደመረጡ ዘግባለች።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት መስከረም 28 ቀን 1991</a></p>

</body>
</html>
