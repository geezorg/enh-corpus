<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ቀይ መስቀል ኮሚቴ ብላቴን የሚገኙትን ኤርትራዊያን ጎበኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም ቀይ መስቀል ኮሚቴን ብላቴ የሚገኙትን ኤርትራዊያን ጎበኘ</h2>
<h3 class="align-center">የተባረሩትንም እስከ ድንበር ሸኝቷል</h3>


<p>የዓለም ቀይ መስቀል ኮሚቴ ባለፈው ሳምንት ከአዲስ አበባ በሰጠው መግለጫ ልዩ ማጣራት ቆይታ የተሰባሰቡ ቁጥራቸው 1311 ሲቪል ኤርትራዊያንና 183 የኤርትራ የጦር ምርኮኞችን ደቡብ ኢትዮጵያ ሲዳሞ ውስጥ በሚገኘው የብላቴን ካምፕ ድረስ ሄዶ መጎብኘቱን ይፋ አድርጓል። ከዚህም ሌላ ኮሚቴው ከኢትዮጵያ ወደ አገራቸው የተባረሩ ኤርትራዊያንን ተከትሎ የሸኘ መሆኑንም ገልጧል።</p>

<p>የዓለም ቀይ መስቀል ኮሚቴ የህግ አማካሪ ሚስተር ኖርማን ፍሬል በሰጡት ቃለ ምልልስ የጉብኝቶቻቸው ዓላማ ሰብዓዊ የሆንና ትክክለኛ የሆነ አያያዝ እየተደረገላቸው መሆኑን ለመታዘብ ነው ብለዋል።</p>

<p>ከኢትዮጵያ የተባረሩ ኤርትራዊያንን ከማጀብ በኢትዮጵያዊና የኤርትራ መቆጣጠሪያ ጣቢያዎች መካከል ዘልቆ በመግባት አብሮ የተጓዘ የቀይ መስቀል ቡድን ብቻ መሆኑን አመልክተው ተመላሾቹን የምንጠብቃቸው በኃይል ሳይሆን ተገቢውን ሰብዓዊ አያያዝ ያገኙ መሆኑን በማረጋገጥ ነው። አንዴ የድንበር መሬቱን ካለፉ በኋላ ግን ኃላፊነቱ የተቀባዩ መንግስት ነው ብለዋል።</p>

<p>ኮሚቴው የተባረሩ ኤርትራውያንን ቁጥር ተጠይቆ በሰጠው መልስ ይህ ጥብቅ ምስጢር ጉዳይ መሆኑን በመግለጥ የኮሚቴውን የገለልተኝነት ፀረ አድሎዋዊነት ነፃነት መርሆዎች ጋር የሚጋጭ እንደሆነ አመልክቷል። የኮሚቴው የቤተሰብ አፈላላጊ ልዑክ ወ/ሪት አኒታ ፍርምቢ በበኩላቸው በሰጡት መግለጫ ካለፈው ግንቦት ወር ወዲህ የተለያዩ ቤተሰቦችን ለማገኛነት ከኢትዮጵያ ከኤርትራና ከባህር ማዶ ቀይ መስቀል 461 መልዕክቶችን አስተላፏል ብለዋል።</p>

<p>ቀደም ሲል የዓለም ቀይ መስቀል ኮሚቴ በሐምሌ ወር ፊቼን በጎበኘበት ወቅት 664 ኤርትራውያን ካምፕ ውስጥ እንደነበሩ ገልጦ በሌላኛው ወገን በኤርትራ ባለስልጣኖች በየእስር ቤቶች የሚፈፀሙት ሁኔታዎች ለመታዘብ ቀይ መስቀል ድርድር የጀመረ መሆኑን እንደተፈቀደ የእስር ቤቶቹን እንደሚጎበኝ ገልጧል። ሆኖም ምን ያህል እስረኞች እንዳሉ ለመግለፅ ፈቃደኛ አልሆኑም።</p>

<p>እስካሁን ከኢትዮጵያ ወደ ኤርትራ የተባረሩ ኤርትራውያን ቁጥር የኤርትራ ዜና አገልግሎት ላለፈው ነሐሴ ወር በሰጠው መግለጫ 17000 መሆኑን ሲገልፅ ከኤርትራ ወደኢትዮጵያ የተባረሩ ኢትዮጵያውያን ቁጥር 18938 እንደሆነ የኢትዮጵያ መንግስት ቃል አቀባይ ባለፈው ዓርብ ገልጠዋል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት መስከረም 14 ቀን 1991</a></p>

</body>
</html>	
