<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካዊቷ ከኢትዮጵያ ተባረረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካዊቷ ከኢትዮጵያ ተባረረች</h1>


<p>በሕገ ወጥ መንገድ 50 ሕፃናትን ሰብሰባ ወደ ውጭ ልትልክ ስትል ተገኝታለች የተባለች አሜሪካዊት ከአገር መባረሯን የሰራተኛና ማኅበራዊ ጉዳይ ሚኒስትር አስታወቀ።</p>

<p>በሚኒስትር መ/ቤቱ የመምሪያ ኃላፊ አቶ ተድላ ድረሴ እንደገለፁት አሜሪካዊቷ ሚስስ አኔት ቶንሰን ከአገር እንድትባረር የተደረገው በቱሪስት ቪዛ ወደ ኢትዮጵያ ከገባች በኋላ በሕገ ወጥ መንገድ በጉዲፈቻ ስም ሕፃናቱን ወደ ውጭ ለመላክ ስትሞክር ተይዛ ነው።</p>

<p>የመምሪያው ኃላፊ እንደገለፁት ሚስስ አኔት ሕፃናቱን ወደ ውጭ ለመውሰድ የተነሳሳችው ቤተሰብ ከፈቀደ ጉዲፈቻ መፈፀም ይቻላል የሚለውን የቆየ የፍትሐብሔር ሕግ መሠረት አድርጋ ነው።</p>

<p>ሴትየዋ በተገቢው መንገድ ጉዲፈቻ ለመፈፀም የሚያስችላትን ሕጋዊ ፈቃድ ከአሜሪካ እንድታመጣ ተጠይቃ ነበር ያሉት አቶ ተድላ ሆኖም ይህን እንዳላደረገች ጠቁመዋል።</p>

<p>አያይዘውም ከሕጋዊ ፈቃድ ውጪ በወረዳ 23 ቀበሌ 12 የቤቱ ቁጥር 1060 በመከራት ከሁለት ሣምንት እስከ 12 ዓመት እድሜ ያላቸውን ሕፃናት ከሆሣህና፣ ከሻሸመኔ፣ ከደብረዘይትና አዲስ አበባ አሰባስባ ወደ ውጭ አገር ለመላክ ስትሞክር ተይዛለች ብለዋል።</p>

<p>በተለይም የሕፃናቱን ቤተሰቦች ጥሩ ኑሮ ትኖራላችሁ በሚል ሽንገላና የተወሰነ ገንዘብ በመስጠት በጣት እያስፈረመች ሕፃናትን አሰባስባለች ያሉት ኃላፊው ለዚህ እንዲያግዛትም በ6 ኢትዮጵያውያን ጠበቆች ስትታገዝ መቆየቷን ጠቁመዋል።</p>

<p>ኃላፊው አክለው ለ167 ጊዜ በኢንተርኔት ማስታወቂያ በማውጣት «ኢትዮጵያ በርካሽ ዋጋ ሕፃናት የሚገኝባት አገር ናት» የሚል ደብዳቤ መላኳ ታውቋል ብለዋል።</p>

<p>ሚስስ አኔት ሕገ ወጥ ተግባሯ እንድታቆም ብንጠይቃትም «የፍትሐብሔር ሕጋችሁ ቤተሰብ ከፈቀደ ሕፃናትን በጉዲፈቻ መውሰድ ይቻላል ስለሚል ልትጠይቁን አይገባም» ስትል በፍ/ቤት ክስ መስርታብን ነበር ሲሉም አቶ ተድላ ተናግረዋል።</p>

<p>አሜሪካዊቷ ድርጊቱን መፈፀሟ ሊታወቅባት የቻለው ሕፃናቱን የመውጫ ቪዛ ለማስወጣት የኢምግሬሽን ባለስልጣን የዜግነት ጉዳይ መምሪያ በምትጠይቅበት ወቅት ስለ ሕፃናቱ ሕጋዊነት ከሕፃናትና ወጣቶች ጉዳይ መመሪያ ማስረጃ አፅፋ እንድታመጣ በመጠየቋ እንደሆነ አቶ ተድላ አመልክተዋል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት የካቲት 19 ቀን 1991</a></p>

</body>
</html>	
