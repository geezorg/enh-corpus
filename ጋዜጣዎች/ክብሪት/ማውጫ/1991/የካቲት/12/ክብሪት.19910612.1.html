<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቀጣዩን እርምጃ መውሰድ ያለባት ኤርትራ ናት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ቀጣዩን እርምጃ መውሰድ ያለባት ኤርትራ ናት»</h1>

<p class="align-center">የአ.አ.ድ መግለጫ</p>


<p>የአፍሪካ አንድነት ድርጅት ቃል አቀባይ ኢብራሂም ዳጋሽ ባለፈው ሳምንት በሠጡት መግለጫ በውጊያው ግንባር ሕዝብ እየረገፈ ባለበት ሰዓት ለሠላም መነጋገር የማይቻል ነው ብለዋል። «እኛ በአፍሪካ አንድነት ድርጅት ውስጥ ቅድሚያ የምንሠጠው ጦርነቱን ለማስቆም ነው። ምክንያቱም ጦርነቱ እየተካሄደ ምንም ማድረግ ስለማንችል ለሠላሙ ሂደት የተመቻቸ ሁኔታ መፍጠር አስፈላጊ ይሆናል ሲሉ ለአሜሪካ ድምፅ ሪፖርተር በእስኮት እስተርን ገልጠዋል።</p>

<p>የአፍሪካ አንድነት ድርጅት ዋና ፀሐፊ ሳሊም አህመድ ሳሊም በሁለቱ አገሮች መካከል ጦርነቱ ከተቀሰቀሰበት ጊዜ ጀምሮ የሁለቱን አገር መሪዎች በስልክ ማነጋገራቸው ተመልክቷል።</p>

<p>የአፍሪካ አንድነት ድርጅት የኤርትራው ፕሬዝዳንት ኢሳያስ አፈወርቂና የኢትዮጵያው ጠቅላይ ሚኒስትር መለስ ዜናዊ ጦርነቱን እንዲያስቆሙ ጦራቸውን ወደኋላ እንዲመልሡ የረድኤት ወኪሎች ወደ ጦርነቱ ወረዳ እንዲገቡ የድንበር ግጭታቸውን በእቅድ ለመፍታት እንዲስማሙ የሚፈልግ መሆኑ ተገልጧል።</p>

<p>በሠላሙ እቅድ ኢትዮጵያ ቀድሞውኑ የተስማማችበት ሲሆን ኤርትራ ግን አሁንም ድንበሩን በተመለከተ በርካታ ነጥቦች ላይ ማብራሪያዎች ይሰጡኝ ብላ በመጠየቅ ላይ ስለሆነች ገና አልወሰነችም ቃሉ አቀባዩ ዳጋሽ አሁን እነዚያን የማብራሪያ ጥያቄዎች የአፍሪካ አንድነት ድርጅት መልስ የሠጣት ስለሆነ ቀጣዩን እርምጃ መውሰድ ያለበት ኤርትራ ናት ብለዋል።</p>

<p>የአፍሪካ አንድነት ድርጅት ቃል አቀባይ ዳጋሽ በሰጡት ማስጠንቀቂያ ግጭቱ የተራዘመ ጊዜ በወሰደ ቁጥር ቀድሞውኑ በሱማሊያ የጐሣ ብጥብጥ በሱዳን የእርስ በእርስ ጦርነት ያዳሸቀው በመሆኑ በአፍሪካ ቀንድ ያለው ሕዝብ በሙሉ ከባድ ስጋት ላይ የሚወድቅ ይሆናል ብለዋል።</p>

<p>በአፍሪካ ቀንድ አካባቢ በሞላ ያለው መረጋጋትና የፀጥታ ሁኔታ ከፍተኛ ስጋት ያሳደረብን ሆኖ ሳለ ይህ ጦርነት ደግሞ በአፍሪካ ቀንድ እስካሁን ያዳበርነውን መረጋጋትና ፀጥታ ጭራሽ እያበላሸብን ነው የዚህ ጦርነት ጣጣ መላ አካባቢውን የሚበክል ነው ብለዋል።</p>


<p class="align-center"><a href="/Gazettas/Kibrit/info/kibrit.sera.html">ከክብሪት የካቲት 12 ቀን 1991</a></p>

</body>
</html>	
