<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢሳያስ መንግስት ሕፃናትን በግዳጅ ወደ ጦር ግንባር እየላከ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢሳያስ መንግስት ሕፃናትን በግዳጅ ወደ ጦር ግንባር እየላከ ነው»</h2>


<p>የሻዕቢያው መንግስት አምባገነኑ ኢሣያስ አፈወርቂ ራሱ በፈጠረው ጦርነት ባጋጠመው የሰው ኃይል እጥረት ዕድሜያቸው ከ15 ዓመት የማይበልጡ ሕፃናትን በግዳጅ በጦር ግንባራት እያሰለፈ መሆኑ ተረጋገጠ።</p>

<p>በሞዛምቢክ ዋና ከተማ ማፑቶ ሚያዝያ 11 ቀን የተጀመረው እና ለሶስት ቀናት በሚቆየው «ሕፃናት በወታደርነት ማሰለፍ» በሚለው የአፍሪካ ኮንፍረንስ ላይ የኢትዮጵያ መንግሥት ተወካይ እንደተናገሩት የኢሳያስ መንግሥት ካለው የጫካ አገዛዝ ባህርይ የተነሣ ሕፃናትን ለጦርነቱ እያሰለፋቸው መሆኑን ገልፀዋል።</p>

<p>ኤርትራ ካላት ሦስት ሚሊዮን ሕዝብ ውስጥ የኢሳያስ መንግስት 250 ሺህ የሚሆኑትን ለጦርነት ማሰለፉን የጠቆሙት አቶ የማነ ኪዳኔ ለኮንፍረንሱ ተካፋዮች አያይዘው እንደገለፁት በቅርቡ በተካሄዱ ውጊያዎች ዕድሜያቸው ከ18 ዓመት ያነሰ 12 ወጣቶች በኢትዮጵያ የመከላከያ ሠራዊት እንደተማረኩና ስም ዝርዝራቸው ከነፎቶግራፋቸው ለጉባዔው እንደቀረበም ተወካዮቹ ገልፀዋል።</p>

<p>ሆኖም የኢሣያስ መንግስት የሚፈፅመውን ወንጀል ፊትም የማያምን ከመሆኑም በላይ ኢትዮጵያ በዚሁ ድርጊት ለመወንጀል የሚያደርገው ጥረት የዓለም አቀፍ ማኅበረሰብ አትኩሮት በኤርትራውያን ልጆች ላይ እንዳያደርግ በማድረግ ለኢ-ሰብዓዊ ተግባሩ እንዲመቸው ፈልጐ ነው ብለዋል ተወካዩ።</p>

<p>አቶ የማነ ኪዳኔ ለኮንፍረንሱ ተካፋዮች አያይዘው እንደገለፁትም የኢትዮጵያ ወጣቶች በተለይ ከባድመ ድል በኋላ በየመመዝገቢያ ጣቢያዎች በመገኘት የእንመዝገብ ጥያቄ እያቀረቡ እንደሚገኙና ከእነዚህም ውስጥም ዕድሜያቸው ከ18-25 ዓመት ካልሞላቸው በስተቀር ብቁ ያልሆኑትን በመመለስ ላይ እንደሚገኝ ገልጿል። በተለያዩ የዓለማችን ክፍሎች የሚከሰቱት ግጭቶች ልጆችን ከመጉዳታቸው ባሻገር ወደ ጦርነቱ ማሰለፍ ተገቢ እንዳልሆነ ጠቁመው የሕፃናትም መብት የሚያስጠብቅ ዓለም አቀፍ ስምምነት በአፋጣኝ እንዲነደፍ መደገፍና ማበረታታ ተገቢ ነው ካሉ በኋላ በአሁኑ ሰዓት ሕፃናትን ያለአግባብ ወደ ጦርነት የሚያሰልፈው የአምባገነኑ የኢሣያስ መንግሥት በቸልታ መታየት እንደሌለበት ተወካዮ ለኮንፍረንሱ ተካፋዮች በማሳሰብ ንግግራቸውን አብቅተዋል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ሚያዝያ 15 ቀን 1991</a></p>

</body>
</html>	
