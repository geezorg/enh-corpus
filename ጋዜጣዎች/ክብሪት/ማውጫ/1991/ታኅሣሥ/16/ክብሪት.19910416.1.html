<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ነጋዴዎች ሱቃቸውን እያሸጉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ ነጋዴዎች ሱቃቸውን እያሸጉ ነው</h1>


<p>በአዲስ አበባ መስተዳድር በንግድ ቤቶች ላይ ያደረገውን የኪራይ ጭማሪ መክፈል ባለመቻላቸው በከተማው ውስጥ የሚገኙ ነጋዴዎች ሱቃቸውን ለቀው በመውጣት ላይ ናቸው የንግድ ቤቶች እየታሸጉ በመሆኑም ቀበሌዎች ሊያገኙት የሚችሉትን ገቢ ቀንሶባቸዋል የአ/አ መስተዳድር ኢኮኖሚ ዘርፍ በበኩል ይህ በነጋዴው ላይ የወጣውን የኪራይ ጭማሪ በደንብ የተጠና እና አግባብነት ያለው በመሆኑ ከመቶ ሚሊዮን ብር በላይ ገቢ ሊገኝ መቻሉን ባለፈው ሣምንት አስታውቋል።</p>

<p>የክብሪት ጋዜጣ ሪፖርተር ተዘዋውሮ ያነጋገራቸው ነጋዴዎች እንደገለፁት በቀበሌ የንግድ ቤቶች ላይ የተጨመረው ኪራይ ከፍተኛ የንግድ አካባቢዎችን ለይቶ ያላየና የገበያውን ሁኔታ ያላገናዘበ ነው።</p>

<p>በአዲስ አበባ የተለያዩ አካባቢዎች ያሉና ስማቸውን እንዳይገለፅ የፈለጉት እነዚህ ነጋዴዎች መስተዳድሩ የወሰነባቸው የኪራይ መጠን ያልተጠና የቦታ ስፋትን ያላገናዘበና በጭፍን የተሠራ በመሆኑ ሱቃቸውን ዘግተው መቀመጣቸውን ለሪፖርተራችን አስረድተዋል ነጋዴዎቹ ጨምረውም ሱቆቹን ለቀን ከወጣንበት ቀን አንስቶ ቤቱን ለመከራየት የደፈረ ባለመኖሩ እንደታሸጉ ፈራርሰው መፀዳጃ እስከ መሆን ደርሰዋል ሲሉ ገልፀዋል ቤቶቹ እስካሁን ለምን እንዳልተከራዩ ሲገልፁም የዋጋ ጭማሪው ከፍተኛ በመሆኑ ሊተካው የሚችል ሰው የለም ብለዋል።</p>

<p>በወረዳ 5 የሚገኙ አንድ ነጋዴ ስለዚህ ጉዳይ አስተያየት የአ/አ መስተዳድር የእነዚህ ሱቆች መለቀቅ ቸል ሊለው አይገባም ምክንያቱም ነጋዴው ህብረተሰብ ሱቆችን ዘጋ ማለት በተገልጋዩ ህዝብ ላይ ትልቅ ችግር ተፈጠረ ማለት መሆኑን ማወቅ አለበት የሸቀጦች ዋጋ ጭማሪ ከገበያ መጥፋትም ሊከሰት እንደሚችል መታወቅ አለበት።</p>

<p>ሪፖርተራችን ያነጋገራቸው ሌላ ነጋዴ ደግሞ መስድተዳድሩ ነጋዴዎቹ የለቀቁትን ሱቆች ታሽጓል ብሎ ፅፎ ከማሸግ ይልቅ የዋጋ ተመኑን በማሻሻል የሚያገኘውን ገቢ ለልማት ቢያውለው ለህዝብና ለከተማው እድገት እገዛ ሊያደርግለት ይችላል ብለዋል።</p>

<p>በተጨማሪም በዞን 3 ውስጥ ያሉ የመስተዳድር አካላት በዚህ የኪራይ ዋጋ ጭማሪ ምክንያት ተከራይ ነጋዴዎቹ ቤቶቹን ትተው በመውጣታቸው መስተዳድሮቹ ሊያገኙት የነበረውን የኪራይ ገቢ እንዲያጡ መዳረጋቸውን ገልጠዋል። በዚሁ ዞን ወረዳ 17፣ 18፣ 19 እና 28 ውስጥ ባሉ ቀበሌዎች የሚገኙ ሊቀመናብራት በበኩላቸው የዋጋ ጭማሪው ደንብ ከተላለፈ በኋላ በርካታ ነጋዴዎች ሱቃቸውን ዘግተው መውጣታቸውን እነሱም እንዳሸጉት ይናገራሉ ነገር ግን የታሸጉት ሱቆችን በተመመነው አዲስ የኪራይ ዋጋ ለማከራየት በተደጋጋሚ ጨረታ ቢያወጡም በዋጋው ተስማምቶ ሊከራያቸው የሚችል ግለሰብ ማጣታቸውን አስረድተዋል ስለዚህም መስተዳድሩ የኪራዩን ዋጋ ተመን በድጋሚ ተመልክቶ ሊያሻሽለው እንደሚገባ ጠቁመዋል።</p>

<p>ይህ በእንዲህ እንዳለ የአ/አ መስተዳድር ዘርፍ የኢኮኖሚ ኃላፊ የሆኑት አቶ አስታጥቄ ጫካ ባለፈው ሳምንት በሰጡት አስተያየት ጭማሪው አግባብነት ያለው ነው በማለት ያንኑ አቋማቸውን አራምደዋል አቶ አስታጥቄ የዋጋ ተመኑን በቤቱ ውስጥ በሚኖሩት ተከራዮች አቅም ተምነዋል የሚል ካልሆነ በስተቀር ጭማሪው ከከተማ ገበያ አኳያ የተጠና በመሆኑ አግባብ ነው ሲሉ ነበር ማብራሪያ የሰጡት።</p>

<p>በእኚህ የአ/አ መስተዳድር የኢኮኖሚ ዘርፍ ኃላፊ ማብራሪያ መሠረት መስተዳድሩ ቀደም ሲል ከመኖሪያ ቤቶች ኪራይና ከንግድ ቤቶች ኪራይ 10 ሚሊዮን ብር ብቻ ያገኝ እንደነበር አውስተው ጭማሪው ከተደረገ በኋላ ግን ከንግድ ቤቶች ብቻ በዓመት 100 ሚሊዮን ብር እንደተገኘ ገልፀዋል።</p>


<p class="align-center"><a href="/Gazettas/Kibrit/info/kibrit.sera.html">ከክብሪት ታህሳስ 16 ቀን 1991</a></p>

</body>
</html>	
