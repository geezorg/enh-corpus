<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተባረው የነበሩት የአየር መንገድ ቴክኒሺያኖች ወደ ሥራቸው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተባረው የነበሩት የአየር መንገድ ቴክኒሺያኖች ወደ ሥራቸው ተመለሱ</h2>


<p>የኢትዮጵያ አየር መንገድ ማኔጅመንት ባለፈው ዓርብ ባሳለፈው ውሳኔ ባለፈው ወር በአድመኝነትና በንብረት ማበላሸት ክስ ተባረው የነበሩት ቴክኒሺያኖች ወደ ሥራቸው እንዲመለሱ አድርጓል።</p>

<p>ከተባረሩት 18 ቴክኒሺያኖች ውስጥ ዘጠኙ ከጥቂት ሳምንታት በፊት ሥራቸውን እንዲሠሩ ተፈቅዶላቸው እንደነበረም የቀሩትም ዘጠኝ ቴክኒሺያኖችም ከ32 ቀናት በኋላ ባለፈው ሳምንት ወደ ሥራ ገበታቸው እንዲመለሱ መደረጉ ታውቋል።</p>

<p>ለቴክኒሺያኖቹ መባረር ምክንያት የሆነው ቀደም ሲል ቴክኒሺያኖቹ የደሞዝ ድርድር ለማድረግ ወደ ማኔጅመንቱ ከቀረቡ በኋላ ባገኙት ምላሽ ባለመርካታቸው የሥራ ማቀዝቀዝ እርምጃ ይወስዳሉ። ከዚያም በአንዳንድ አውሮፕላኖች ላይ የተወሰኑ ብልሽቶች ተከስተዋል የሚል ዘገባ እንደቀረበ ማኔጅመንቱ 18ቱን ቴክኒሺያኖች ሊያሰናብቷቸው እንደበቃ ተዘግቧል። ማኔጅመንቱ ብልሽቱን ያደረሱት እነሱ ናቸው ብሎ ሲወነጅሏቸው እነሱም በበኩላቸው ይህ የተደረገው ከውጪ የሴኩዊሪቲ ኃይል እንዲጨመር በፈለጉ ኃይሎች ነው በማለት ድርጊቱን እንዳልፈጸሙ ተቃውመው ነበር።</p>

<p>በአየር መንገድ የጋራ ስምምነት መሠረት ማኔጅመንቱ በተባረሩት ቴክኒያኖች ላይ የመጨረሻውን ውሳኔ በአንድ ወር ውስጥ ማሳለፍ ግዴታ ነበረበት። ቴክኒሺያኖቹም እስካለፈው ሳምንት ድረስ ሁሉንም ቴክኒሺያኖች ወደ ሥራ ገበታቸው ካልመለሰ ሥራ እንደሚያቆሙ ዝተው ነበር።</p>

<p>በአሁኑ ሰዓት ቴክኒሺያኖቹ ስለተመለሱላቸው ቴክኒሺያኖቹ ከማኔጅመንቱ ጋር የደሞዝ ጭማሪ ጥያቄያቸውንም እንዲያቀርቡ ስምምነት ላይ ስለተደረሰ ጥያቄው በሙያ ማህበሩ በኩል የሚቀርብ መሆኑን የማህበሩ ሊቀ መንበር አቶ ተስፋዬ ባላንጐ ገልጠዋል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ታህሳስ 9 ቀን 1991</a></p>

</body>
</html>	
