<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንተነህ አላምረው በፕሮፌሽናልነት በመጫወት በታሪክ የመጀመሪያው ኢትዮጵያዊ ተጫዋች ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንተነህ አላምረው በፕሮፌሽናልነት በመጫወት በታሪክ የመጀመሪያው ኢትዮጵያዊ ተጫዋች ሆነ</h2>


<p>የጊዮርጊሱ አንተነህ አላምረው በኢትዮጵያ እግር ኳስ ውስጥ እጅግ ከፍተኛ በሆነ ዋጋ በፕሮፌሽናልነት ሲስማማ የመጀመሪያው ኢትዮጵያዊ ተጫዋች ለመሆን በቅቷል።</p>

<p>አንተነህ ለአንድ ዓመት ለሱዳኑ ሂላል ቡድን በፕሮፌሽናልነት ለመጫወት ከትናንት በስቲያ ሐሙስ ዕለት መሆኑ ነው ወደ ሱዳን አምርቷል። አንተነህ ለሂላል ቡድን ለመጫወት ለፊርማ ይህን ያህል ብር አውጥቶ አንድ የኢትዮጵያ ተጫዋች ሲገዛ አንተነህ የመጀመሪያው ነው። ከዚህ በተጨማሪ የሂላል ቡድን በወር አንድ ሺህ ዶላር ወይም ስምንት ሺህ የኢትዮጵያ ብር ሊከፍለው ፍቃደኛ መሆኑን ይህንንም በፊርማቸው ማረጋገጣቸውን ለማወቅ ችለናል። ከዚህ በተጨማሪ ቡድኑ አንድ ጨዋታ ሲያሸንፍ 60 ዶላር ይከፈለዋል።</p>

<p>አንተነህ የፊርማና የደሞዙን ክፍያ በተመለከተ ብዙ ከተደራደረ በኋላ ነው መቶ ሺህ ብር ለፊርማ የተቀበለው። በመጀመሪያ ለፊርማ የሂላል ፕሬዝዳንት 65 ሺህ ብር አስጨምሯል። አንተነህ በመጀመሪያ ለፊርማ እንዲሰጠው የጠየቀው 120 ሺህ ብር ነው። ከብዙ ድርድር በኋላ ነው መቶ ሺህ እንዲሆን የተስማሙት በዚህ ድርድር ላይ አንተነህ የራሱን ጠበቆች ይዞ የነበረ ሲሆን ድርድሩና ውሉ የፊፋን ሕግ ተመርኩዞ የተፈፀመ እንደሆነ ታውቋል። የሂላል ቡድን ለአንተነህ በወር ከሚከፍለው ስምንት ሺህ በተጨማሪ ምግብ መጠለያና ሕክምና በራሳቸው ወጪ ነው የሚሸፍኑለት። የዓመቱ ውድድር ሲያልቅ ቡድኑ ከሚያገኘው ትርፍ 25 ፐርሰንቱን ለተጫዋቾች የሚሰጥ መሆኑን ጉዳዩን ለማስፈፀም አ/አ የመጡት የሂላል ቡድን ፕሬዝዳንት ሚ/ር አብዱል መጅድ አስታውቀዋል። ሰኞ ዕለት በተከናወነው የፊርማ ሥነሥርዓት ላይ እንደተገለፀው የሂላል ቡድን ከአንተነህ በተጨማሪ ሌሎች ተጫዋቾችን ለመውሰድ እንደሚፈልግ ነው የተሰማው።</p>

<p>የሂላል ቡድን ፕሬዝዳንት ወደ አ/አ ከአንተነህ ጋር ለመደራደር የመጡት ከክለቡ ዋና ፀሐፊ ሚ/ር ጣህ እና ከአንድ ጋዜጠኛ ጋር ሲሆን ጋዜጠኛው ያለውን ሁኔታ በየቀኑ ማታ ወደ ሱዳን ለማስተላለፍ በራሱ ወጭ ነበር አብሮ የመጣው። ከፊርማው ሥነሥርዓት በኋላ ማክሰኞ ዕለት በኢትዮጵያ የሱዳን አምባሳደር በመኖሪያ ቤታቸው ለአንተነህ ክብር የራት ግብዣ ያደረጉለት ሲሆን በዚህ ጊዜም «አንተ የሀገሪቱ አምባሳደር ነህ የኢትዮጵያን ሕዝብ ወክለህ ነው የምትሄደው ሱዳን ከሚገኙት የኢትዮጵያ አምባሳደር በተጨማሪ የስፖርት አምባሳደር ሆነው ነው የምትጓዘው» በማለት ንግግር አድርገዋል።</p>

<p>የሂላል ቡድን በዓመት ሁለት ጊዜ የአረብ ሊግ ውድድር ያለበት ሲሆን ከ15 ቀን በኋላ ዱባይ ውስጥ በሚካሄደው ውድድር አንተነህ እንዲሰለፍላቸው ነው ሁኔታዎችን በማጣደፍ ሊጨርሱ የበቁት። የቡድኑ አሰልጣኝ ጀርመናዊ እንደሆኑም የደረሰን ዘገባ ያመለክታል። ከዚህ በተጨማሪ የኢትዮጵያ ብሔራዊ ቡድን ጨዋታ ሲኖርበት አንተነህ ከተመረጠ የሂላል ቡድን ከአ/አ ካርቱም ደርሶ መልስ ትኬት በራሳቸው ወጭ በመሸፈን እንደሚልኩት ቃል መግባታቸውንና ይህንንም በፊርማቸው ማረጋገጣቸው ታውቋል።</p>

<p>ጊዮርጊስ አንተነህ ለሂላል ቡድን አሣልፎ ለመስጠት 50 ሺህ የኢትዮጵያ ብር ተቀብሏል። ጊዮርጊስ መጀመሪያ ላይ 20 ሺህ ዶላር ወይም 160 ሺህ የኢትዮጵያ ብር ካልተሰጠኝ አለቅም ብሎ ነበር። የሂላል ቡድንም 40ሺህ ብር ለክለቡ ለመክፈል መጀመሪያ ላይ ከገለፀ በኋላ ጊዮርጊሶች እምቢ በማለታቸው ነው በመጨረሻ 50 ሺህ ብር የተረከቡት።</p>

<p>ሐሙስ ዕለት ከ10 ሺህ ያላነሱ የክለቡ ደጋፊዎች ስታዲዮማቸው ውስጥ በመሆን ከቀኑ ስድስት ሰዓት ጀምሮ የአንተነህን መምጣት እየተጠባበቁ እንደነበርና ኢትዮጵያውያን ዘፋኞችም በአቀባበሉ ሥነሥርዓት ላይ በመገኘት አቀባበሉን እንዳደመቁት የሀገሪቱ የስፖርት ሚኒስትርም በአቀባበሉ ሥነሥርዓት ላይ ሳይገኙ እንዳልቀረ እነዚሁ ምንጮች ገልፀዋል።</p>


<p class="align-center"><a href="/Gazettas/WorldSport/info/WorldSport.sera.html">ከወርልድ ስፖርት ጥቅምት 19 ቀን 1992</a></p>

</body>
</html>	
