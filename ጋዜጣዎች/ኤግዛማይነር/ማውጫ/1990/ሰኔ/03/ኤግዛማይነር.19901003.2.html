<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኔልሰን ማንዴላ ጠቅላይ ሚኒስትር መለስንና ኢሣያስ አፈወርቂን ሊሸነግሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኔልሰን ማንዴላ ጠቅላይ ሚኒስትር መለስንና ኢሣያስ አፈወርቂን ሊሸነግሉ ነው</h1>

 
<p>በኢትዮጵያና በኤርትራ መካከል የተፈጠረውን ውዝግብ ለመፍታት ያስችል ዘንድ የአመቱ የመሪዎች ጉባኤ በሚካሄድበት በቡርኪናፋሶ መዲና ኡጋዱጉ የተቀመጠው የአፍሪካ አንድነት ድርጅት አባል አገሮች የመሪዎች ስብሰባ ከፍተኛ ትኩረት ሰጥቶ ይነጋገርበት ዘንድ የኢትዮጵያና የኤርትራን ውዝግብ በተመለከተ አጀንዳ የያዘ መሆኑንና የኤርትራ መንግስት በኢትዮጵያ ሉዓላዊነትና ዳር ድንበር በመድፈሯ ከድርጅቱ አባል አገሮች ውግዘት ይጠበቅበታል ተብሎ እንደሚጠበቅ ከወደዚያው የሚሰማው የዜና ዘገባ አስረድቷል።</p>

<p>ሰኞ ዕለት ከተጀመረው የመሪዎች ጉባኤ ቀደም ሲል የአፍሪካ ውጭ ጉዳይ ሚኒስትሮች ስብሰባም በኢትዮጵያና በኤርትራ መካከል የተፈጠረውን ውዝግብ በተመለከተ የተወያየ ከመሆኑም በላይ ይኸው ጉዳይ በአጀንዳነት ለገዢዎች ስብሰባ እንዲቀርብ የአራት ቀኑን የስብሰባ ፕሮግራሙን ሲያጠናቅቅ ያወጣው መግለጫ ያስረዳ ሲሆን የአፍሪካ አንድነት ድርጅት የሚኒስትሮች ምክር ቤት በብሩንዲ በተደረገው ወታደራዊ መፈንቅለ መንግስት አለቃ ፒየር ቢዩያ መንግስት ላይ የተላለፈውን የኢኮኖሚ ማዕቀብ እንዲሁም የተባበሩት መንግስታት በሊቢያ ላይ ያደረገውን የበረራ ማዕቀብ በተመለከተ የተወያየ ሲሆን በሴራሊዮን በተደረገ ወታደራዊ መፈንቅለ መንግስት በኋላ በምዕራብ አፍሪካ አገሮች ሕብረት ጦር በተካሄደ ውጊያ ወደ ስልጣናቸው የተመለሱትን ፕሬዝዳንት ታጃንካባ መንግስት ለመርዳት ተወያይቶ ውሳኔዎችን አሳልፏል።</p>

<p>ሰኞ እለት በኡጋዱጉ በቡርኪናፋሶ ፕሬዝዳንትና በወቅቱ የአፍሪካ አንድነት ድርጅት ሊቀመንበር ብሊየስ ካምፓዎሬ ባደረጉት የመክፈቻ ንግግር በምስራቅ አፍሪካ በሚገኙ ሁለት ጐረቤት አገሮች መካከል የተፈጠረውን ግጭት በሰላማዊ መንገድ ለመፍታት የአፍሪካ አንድነት ድርጅት የሸምጋይነት ሚና እንዲኖረው ያሳሰቡ ሲሆን የሁለቱ አገር መንግስታት ማስተዋል በተሞላበት ሁኔታ ይንቀሳቀስ ዘንድ አሳስበዋል። በስብሰባው ላይ የኢትዮጵያና የኤርትራ እንዲሁም የጊኒ ባሳዎና የናይጄሪያ መሪዎች ያልተገኙ ሲሆን የኤርትራው ኢሣያስ አፈወርቂ እንዲሁም የኢትዮጵያው ጠቅላይ ሚኒስትር መለስ ዜናዊ በዚሁ የአአድ መሪዎች ጉባኤ ያለመገኘታቸው በአገሮቻቸው መካከል በተፈጠረው ውጥረት ሳቢያ ይሆናል ተብሎ ሲገመት የጊኒቢሳው ፕሬዝዳንት ግን በጦር ኃይሎቻቸው መፈንቅለ መንግስት ተሞክሮባቸው እንደነበርና በዚህም ሳቢያ ፕሮግራማቸውን እንደሰረዙ ሲገለፅ የናይጄሪያው ፕሬዝዳንት ሳኒ አባቻ ግን ባጋጠማቸው የልብ ሕመም ጉባዔው በተከፈተ እለት ከዚህ አለም በሞት ተለይተዋል። ይህ በእንዲህ እንዳለ የደቡብ አፍሪካው ኔልሰን ማንዴላ በኢትዮጵያና በኤርትራ መካከል የተፈጠረውን የድንበር ውዝግብ ለመፍታት የሸምጋይነት ሚና ለመጫወት ፍላጐት እንዳላቸው የደረሰን ዜና ያስረዳል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ሰኔ 3 ቀን 1990</a></p>


</body>
</html>	
