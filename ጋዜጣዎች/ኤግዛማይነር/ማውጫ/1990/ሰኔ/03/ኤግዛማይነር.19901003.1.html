<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መንግስት ኤርትራውያን ወደ ኢትዮጵያ ሲገቡ የቪዛ ፎርማሊቲ ያሟሉ ዘንድ ደንብ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የኢትዮጵያ መንግስት ኤርትራውያን ወደ ኢትዮጵያ ሲገቡ የቪዛ ፎርማሊቲ ያሟሉ ዘንድ ደንብ አወጣ</h1>

 
<p>በሁለቱ አገሮች መካከል የተፈጠረው የድንበር ውዝግብ ከመስከን ይልቅ ተባብሶ በመቀጠሉ የኢትዮጵያ መንግስት ቀደም ሲል ከጐረቤት አገሮች ጋር ሲሰራበት የነበረውን ያለቪዛ ወደ ኢትዮጵያ የመግባት መብትን ኤርትራውያን እንዳይጠቀሙ ውሳኔ ሊያስተላልፍ መሆኑን እና በቅርቡም ተግባራዊ እንደሚያደርገው የውስጥ አዋቂ ምንጮች ዘገባ ያስረዳል። ይህ ኤርትራውያን ወደ ኢትዮጵያ እንዳይገቡ የሚያደርገው ውሳኔ አንዳንድ ወገኖች በኢትዮጵያ አየር መንገድ በኩል ወደ አዲስ አበባ ለመብረር ጥያቄ ያቀረበ ማንኛውም ኤርትራዊ በመጀመሪያ በኢትዮጵያ መንግስት በኩል የሚቀርበውን የቪዛ ፎርማሊቲ ማሟላት እንደሚገባው በኢትዮጵያ አየር መንገድ በኩል በመገለፁ በተለያዩ በረራዎች ወደ ኢትዮጵያ ለመግባት የሚፈልጉ ኤርትራውያን ወደ ኢትዮጵያ ኤምባሲ በመሄድ የቪዛ ፎርማሊቲዎችን ማሟላት ይኖርበታል የሚል መመሪያ በስራ ላይ ውሏል ሲሉ ይናገራሉ።</p>

<p>ይህን መሰሉ ያለ ቪዛ በመታወቂያና በፓስፖርት ከአጐራባች አገሮች ለመንቀሳቀስ የሚያስችል ሕግ በቅርቡ በኤርትራና በኢትዮጵያ መካከል በተከሰተው አለመግባባት ሳቢያ ኤርትራውያን ወደ ኢትዮጵያ ሲገቡ የመግቢያ ቪዛ ፎርማሊቲዎችን ማሟላት ይገባቸዋል የሚል ውሳኔ ከኢትዮጵያ በኩል የተወሰደ ሲሆን ቀደም ሲልም በጐረቤት በሱዳን ዜጐችምም ላይ ይኸው አሁን በኤርትራውያን ላይ የፀደቀው ሕግ ተግባራዊ እንደሆነና በአሁኑ ወቅት ከጅቡቲና ከኬንያ ጋር ብቻ ኢትዮጵያውያንም ሆኑ ጅቢቲያውያንና ኬንያውያን ያለምንም ቪዛ ፎርማሊቲዎች ወደ ሃገር መግባትና መውጣት እንደሚችሉ ይታወቃል። ይህንን የኢትዮጵያ መንግስት እርምጃ በተመለከተ አስተያየት የሰጡ አንድ ባለሙያ የኢትዮጵያ የኢትዮጵያ መንግስት ኤርትራውያን ባላቸው ሁለት ዜግነት ሳቢያ ሊፈጠር የሚችለውን ችግር የተረዳ መሆኑንና ዜግነትን በተመለከተ ሊወስድ የሚገባውን ትክክለኛ እርምጃ ለመውሰድ እየተንቀሳቀሰ መሆኑን ያሳያል ሲሉ አስተያየታቸውን ለጋዜጣው ሪፖርተር ገልፀዋል። ይህ በእንዲህ እንዳለ የኤርትራ መንግስት ከግንቦት 20/1990 ወዲህ በኤርትራ ይኖሩ የነበሩ ኢትዮጵያውያን በኃይል በማስገደድ ንብረታቸውንና ቤታቸውን ትተው ባዶ እጃቸውን ከግዛቱ እያባረረ መሆኑን የአፋር ክልላዊ መስተዳድርና የትግራይ ብሔራዊ ክልላዊ መስተዳድርና የትግራይ ብሔራዊ ክልላዊ መስተዳድር ጽ/ቤቶች በተለያዩ ጊዜያት በሰጡትና ባወጧቸው መግለጫዎች መረዳት ተችሏል።</p>

<p>በቅርቡ በአሰብ የሚገኙ ቁጥራቸው ወደ 400 የተጠጉ ኢትዮጵያውያንን የኤርትራ ፖሊስና ጦር ኃይል በጋራ ባካሄዱት አሰሳ ከኤርትራ ቤት ንብረታቸውን ትተው ባዶ እጃቸውን እንዲባረሩ በማድረግ ቡሬ ያዳይቱ በሚባለው የኢትዮጵያና ኤርትራ አዋሳኝ ድንበር ድረስ መቶ ኪሎ ሜትር ድረስ በእግራቸው እንዲጓዙ በማድረግ ከግዛቱ ያባረረ መሆኑን ገልፀዋል። ይህ የሆነው እንደ ኢትዮጵያውያኑ አቆጣጠር ግንቦት 15 እና ግንቦት 20/1990 ዓ.ም ሲሆን ትላንትና ከትግራይ የተደመጠው የትግራይ ክልላዊ መስተዳድር ያወጣው መግለጫ መሰረት ቁጥራቸው ወደ 2000 የሚጠጉ ኢትዮጵያውያንን በግፍ ቤት ንብረታቸውን ትተው ወደ ኢትዮጵያ እንዲመለሱ በማድረግ ኢ-ሰብዓዊ ድርጊት የፈፀመባቸው መሆኑና ቁጥራቸው 1500 የሚሆኑ ኢትዮጵያውያንም በኤርትራ መንግስት እና በሕዝባዊ ግንባር የእብሪት እርምጃ ሰብአዊ መብታቸው ተገፎ ከኤርትራ መባረራቸውን የደረሰን ዜና ያመለክታል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ሰኔ 3 ቀን 1990</a></p>


</body>
</html>	
