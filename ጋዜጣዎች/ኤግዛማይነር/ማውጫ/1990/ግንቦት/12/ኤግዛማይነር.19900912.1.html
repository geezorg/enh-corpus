<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለቱን ጦረኞች ለማስታረቅ በአንድ ሣምንት ለሶስተኛ ጊዜ ትላንት ተደራደሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ሁለቱን ጦረኞች ለማስታረቅ በአንድ ሣምንት ለሶስተኛ ጊዜ ትላንት ተደራደሩ</h1>
<h2 class="align-center"> ሚስስ ሱዛን ራይት ዛሬ ማታ አዲስ አበባ ይገባሉ</h2>

 
<p>በትላንትናው እለት አንድ ሣምንት የሆነው የኢትዮጵያና የኤርትራ መንግሥታት መካከል የተፈጠረው የመሬት ይገባኛል ጥያቄ ሳቢያ ወታደራዊ ፍጥጫው ከመቼውም በበለጠ ሁኔታ በማየሉ ስጋት ያደረባቸውና ከኤርትራ በኩል በተደረገላቸው ውትወታ ሁለቱ መንግሥታትን ወደ ስምምነት ለማድረስ የአሜሪካ መንግስት በውጭ ጉዳይ ሚኒስቴር መሥሪያ ቤት የአፍሪካ ጉዳዮች ረዳት ሚኒስቴር መሥሪያ ቤት የአፍሪካ ጉዳዮች ረዳት ሚኒስቴር የሆኑትን ሱዛን ራይትን ወደ ሁለቱ ሀገሮች የላከ ሲሆን የወቅቱ የምስራቅ አፍሪካ በይነ መንግሥታት /ኢ.ጋ.ድ/ ሊቀመንበር የጅቡቲው ፕሬዝዳንት ሀሰን ጉሌድ ኦፕቲዶንና የአህጉሪቱን ሀገሮችን በአባልነት ያቀፈው የአፍሪካ አንድነት ድርጅት የኢትዮጵያን መንግስት ለጠረጴዛ ዙሪያ ድርድር እንዲበቁ ከፍተኛ የሆነ ውትወታ እያደረጉ መሆናቸውን ከተለያዩ የዜና አውታሮች የተጨመቀው ዜና ዘገባ ያስረዳል።</p>

<p>የአሜሪካ መንግስት በሁለቱ ሀገሮች መካከል የተፈጠረው የግዛት ይገባኛል ጥያቄን እልባት ለመስጠት የጦር ኃይልን በአማራጭነት እንዳይጠቀሙ ለማድረግ የውጭ ጉዳይ ሚኒስትር የማድሊን ኦልብራይትን መልዕክት አስይዞ ወደ ኢትዮጵያ ረዳት ሚኒስትር ሱዛን ራይት የላከ ሲሆን የአሜሪካ መንግስት ቀደም ሲል ስለውዝግቡ በቂ የሆነ እውቀት እንዲኖረው ፕሬዝዳንት ኢሳያስ አፈወርቂ በአሜሪካ ባደረጉት የሥራ ጉብኝት ወቅት እንዳደረጉትን የኤርትራን መንግሥት የመሬት ይገባኛል ጥያቄው በሌላ ሶስተኛ ወገን ገላጋይነት እንዲፈታ ፍላጐት እንዳለው ሲታወቅ ይህንንም የአሜሪካ መንግስት አቋም የኢትዮጵያ ባለሥልጣናት እንዳልተቀበሉትና ከሚያራምዱት አቋም በፍፁም እንደማይንቀሳቀሱ በመግለፅ ያለው አንድ አማራጭ ነው። ይኸውም የኤርትራ መንግስት ጦር በኃይል ከያዛቸው የኢትዮጵያ ግዛቶች ለቆ እንዲወጣ ከተደረገ በኋላ ነው በውይይት ችግራችንን ለመፍታት የምንችለው ሲሉ ለሚስስ ሱዛን ራይት እንደገለፁላቸው ለመረዳት ተችሏል።</p>

<p>በተያያዘ ዜና ጠ/ሚኒስትር መለስ ዜናዊንና ውጭ ጉዳይ ሚኒስትሩን አቶ ስዩም መስፍንን ጋራ በግዛት ጥያቄው ዙሪያ ለሰዓታት የተወያዩት ሚስስ ሱዛን ራይት በኤርትራና በኢትዮጵያ መንግስት መካከል የተፈጠረው አለመግባባትን በሰላማዊ መንገድ ለመፍታት ያስችል ዘንድ ያቀረቡትን የሰላምና እርቅ ሃሳብን በተመለከተ ከኢትዮጵያ መንግስት በኩል ያገኙት ምላሽ አጥጋቢ ካለመሆኑ በተጨማሪ ሚስስ ሱዛን ራይት በአፍሪካ ጉዳዮች ረዳት ሚኒስትርነታቸው የኤርትራን መንግስት አቋም በመደገፋቸው ሳቢያ የተበሳጩ እንደሆነ የሚነገርላቸው አቶ ስዩም መስፍን ከውይይቱ በኋላ ለመንግስት መገናኛ ብዙሃን በሰጡት መግለጫ የኤርትራ ባለሥልጣናት እብዶች ናቸው የሚል እንድምታ ያለው ቃል ያስደመጡ መሆኑንና «እኛ ከእብድ ጋር አናብድም እኛ ለማበድና ለመጋደል አንቸኩልም ...ከኤርትራ መንግስት ጋራ ስለግዛት ይገባኛል ጥያቄ ለመደራደርም ሆነ ችግሮችን በጠረጴዛ ዙሪያ ለመፍትት ያስችል ዘንድ የኤርትራ መንግስትና ሕዝባዊ ግንባር በኃይል ከተቆጣጠራቸው የትግራይ ምዕራባዊ ዞን ወረዳዎች ከባዶሜ ሽራሮን በከፊል ሁመራ አካባቢን 440 ኪሎ ሜትር ቦታ እንደያዘና ይህን የያዘውን ቦታ እስካለቀቀ ድረስ አንዳችም ድርድር እንደማይካሄድ አቶ ስዩም መስፍን ተናግረዋል።</p>

<p>ይህ በእንዲህ እንዳለ የወቅቱ የምስራቅ አፍሪካ በይነ መንግሥታት /የኢጋድ/ ሊቀመንበር የጅቡቲው ፕሬዝዳንት ሃሰን ጉሌድ ኦፕቴዶን ውዝግቡን ለመፍታት በኢትዮጵያ በኩል ያደረጉት ጥረት ያልተሳካ ቢሆንም ሌላ ዙር ሙከራ እያደረጉ መሆኑና የኤርትራውን ፕሬዝዳንት ጋራ በጉዳዩ ላይ ለመወያየት ወደዚያው ሊያመሩ መሆኑና ውዝግቡ የኢጋድ አባል ሀገር መንግስታትን እጅግ ያሳሰበ በመሆኑ የአፍሪካ አንድነት ድርጅት በጉዳዩ ጣልቃ እንዲገባ ጠይቋል።</p>

<p>በተመሳሳይ ዜና የአፍሪካ አንድነት ድርጅት ዋና ፀሐፊ ሳሊም አህመድ ሳሊም በአህጉሪቱ ሠላምና ፀጥታ ለማምጣት የሚጥሩት የሁለቱ ሀገር መሪዎች በሀገሮቻቸው መካከል የተፈጠረውን ያለመግባባት በተመለከተ በውይይት የሚፈታበትን መንገድ በማፈላለግ እንዳለባቸው የገለፁ ሲሆን ሁኔታው ወደ ተባባሰ ሁኔታ ከማምራቱ በፊት መፍትሄ ማግኘት እንዳለበት ያልያ ግን ውዝግቡ ለአካባቢው ሰላምና መረጋጋት ላይ ከፍተኛ የሆነ ተፅዕኖ እንዳለው አስረድተዋል። በዚህም መሠረት ውዝግቡን በሰላም ለመፍታት የአፍሪካ አንድነት ድርጅት የበኩሉን ድጋፍ እንደሚሰጥ ገልፀዋል።</p>

<p>በትላንትናው ዕለት ማክሰኞ ግንቦት 12 ቀን ምሽት ላይ ከአቶ ኢሳያስ አፈወርቂ ጋራ ለረዥም ሰዓት ሲከራከሩ የነበሩትና ከውጭ ጉዳይ ሚኒስትሩ ኃይሌ ወልደ ተንሣይ ጋራ ቆይታ ያደረጉት የአሜሪካ ውጭ ጉዳይ ሚኒስቴር የአፍሪካ ጉዳዮች ረዳት ሚኒስትር ሱዛን ራይት ከኤርትራ በኩል ያገኙትም አቋም ለጠቅላይ ሚኒስትር መለስና ለአቶ ስዩም መስፍን ለማስረዳት ወደ አዲስ አበባ እንደተመለሱ ከውጭ ጉዳይ ሚኒስቴር ምንጮቻችን ዘግበዋል።</p>

<p class="align-center"><a href="/Gazettas/Examiner/info/Examiner.sera.html">ከኤግዛማይነር ግንቦት 12 ቀን 1990</a></p>




</body>
</html>