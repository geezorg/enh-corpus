<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሶስት የሻዕቢያ ሰላዮች አርቲስቱን ገድለው ሲያመልጡ ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሶስት የሻዕቢያ ሰላዮች አርቲስቱን ገድለው ሲያመልጡ ተያዙ</h2>


<p>በወረዳ 15 ቀበሌ 26 ከሒልተን ሆቴል በስተጀርባ በሚገኘው ኪዱ የአፍሪካ የምሽት መዝናኛ ክብብ ውስጥ በድምፃዊነት የሚያገለግል አንድ አርቲስት ገድለው ለማምለጥ የሞከሩ ሶስት የሻዕቢያ ሰላዮች በሕዝብ ትብብር መያዛቸው ታወቀ።</p>

<p>ባለፈው ረቡዕ ነሐሴ 6 ቀን 1990 ከምሽቱ 4፡00 በሚሆንበት ጊዜ ድርጊቱ መፈፀሙን ያስታወቁ በስፍራው የነበሩ የዓይን ምስክሮች ሶስቱ የሻዕቢያ ሰላዮች መዝናኛ ክበብ ውስጥ በመግባት ድምፃዊውን አርቲስት የትግሪኛ ዘፈን እንዲጫወት እንዳስገደዱትና አርቲስቱም ጥያቄያቸውን ባለመቀበሉ በተፈጠረ ግብግብ ሽጉጥ አውጥተው ከገደሉት በኋላ ለማምለጥ ሲሞክሩ መያዛቸውን ገልጠዋል።</p>

<p>እንደ ዓይን ምስክሮቹ ገለፃ ከሆነ ሶስቱ የሻዕቢያ ሰላዮች አርቲስቱ እንዲያዜምላቸው የጠየቁት የሻዕቢያን የትግል ዜማ ሲሆን አርቲስቱ በበኩሉ ጥያቄያውን ለመበቀበል ፈቃደኛ አልሆነም። በአርቲስቱና በሰላዮቹ መካከል የተፈጠረው አምባጓሮ ወደ ግብግብ ከተለወጠ በኋላ አርቲስቱ የሰላዮች ዱላ በመመከት ተቋቁሞአቸው እንደነበር የገለጡት እኒሁ ምስክሮች በመጨረሻም ከሰላዮቹ አንዱ ሽጉጥ አውጥቶ እንደመታውና ሮጠው ማምለጣቸውን አውስተው በተፈጠረው ግርግር የተሰበሰበውን ሕዝብ ባሳየው ትብብር ገዳዮቹ መያዛቸውን ገልጠዋል።</p>

<p>ከሰላዮቹ አንዱ የተያዘው ከሒልተን ሆቴል አጠገብ ወዳለው ሕንፃ /ሺህ ሰማንያ/ ሮጦ ካመለጠ በኋላ ነው ያሉ አንድ የአይን ምስክር ሕንፃው የሻዕቢያ ሸማቂዎች መጠራቀሚያ ሳይሆን እንደማይቀር አስተያየታቸውን ሰንዝረዋል። አርቲስቱን ገድለው ካመለጡት የሻዕቢያ ሰላዮች አንዱ ኪዱ አፍሪካ ውስጥ በምትሰራ ሴት ክትትል መናኸሪያ ሆቴል አጠገብ ከተያዘ በኋላ በሕዝብ ከፍተኛ ድብደባ እንደደረሰበት ከምስክሮቹ ገለፃ ለመረዳት ተችሏል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ነሐሴ ቀን 13 1990</a></p>

</body>
</html>	
