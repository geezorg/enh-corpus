<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሣያስ ኢትዮጵያ አጫፋሪ መንግስታትን ተማምና አዲስ ጦርነት ልትከፍትብን ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሣያስ ኢትዮጵያ አጫፋሪ መንግስታትን ተማምና አዲስ ጦርነት ልትከፍትብን ነው አሉ</h2>


<p>ኢትዮጵያ በአሁኑ ሰዓት ጦርነት የከፈተችብን አይዞሽ ባይ ታሪካዊ የኤርትራ ጠላቶችን ተማምነው ነው ሲሉ በትላትናው ዕለት የፕሬዝዳቱን ንግግር ያቀረበው በአማርኛ የሚተላለፈው የኤርትራ ሬዲዮ ጣቢያ ገለፀ።</p>

<p>ፕሬዝዳንት ኢሳያስ በዚሁ ወቅት እንደተናገሩት የኢትዮጵያ መሪዎች በዓለም አቀፍ መድረኮች ሁሉ ኢትዮጵያ ቡናና ሰሊጥ እንዲሁም 60 ሚሊዮን ሕዝብ አላት። ስለዚህ ኤርትራን ለማንበርከክ ብቃት አላት በማለት ላይ እንደሚገኙ በምሬት ተናግረዋል።</p>

<p>የፕሬዝዳንቱን ድምፅ በትግሪኛ አቅርቦ ትርጉሙን በአስደመጠው በዚሁ ሬዲዮ ኢሳያስ ከኢትዮጵያ ለተባረሩት ኤርትራውያንም የማካካሻ ካሣ እንደሚከፍል ተስፋ እንዳላቸው በእርግጠኝነት ተናግረዋል። ከዚህም በተጨማሪ እንደ ኢሳያስ ኤርትራውያኑ የኢትዮጵያ መግንሥት ጦርነት ሊያውጅብን እቅድ እንደነበረው አስቀድመን እናውቃለን ይህንንም በቅድሚያ ያወቅነው የኢኮኖሚ ለውጡን ሲያወጣ ኤርትራን ለመጉዳት ዝግጅት መኖሩ ግልፅ እንደነበር በአፅንኦት ተናግረዋል።</p>

<p>የኤርትራ ሕዝብ እንደ ፕሬዝዳንቱ ገለፃ ከጦርነቱ ጐን ለጐን ልማቱን ለማስፋፋት የጀመረውን ጥረት ይገፋበታል። የፕሬዝዳንት ኢሳያስን መግለጫ የተከታተሉ የፖለቲካ ተንታኞች እንደሚሉት ከሆነ ሰውየው አምባገነናዊ ባህሪያቸውንለመሸፈን ሲሉ በእሳቸው የሚመራው መንግስት የወሰደውን የወራሪነት እርምጃ በኢትዮጵያ ለማሳበብ የፈጠሩት የኢትዮጵያን ሕዝብ ማሳሳቻ መርዝ ነው።</p>

<p>በተደጋጋሚ ለኢትዮጵያ ሕዝብና በተለይም ለትግራይ ተወላጆች ሰላምን ብልፅግናን የሚመኙት ኢሳያስ እቅዳቸው በኢትዮጵያ ውስጥ ያላቸውን ተቀባይነት ለማጉላት የፈጠሩት ዘዴና ሀገሪቷን ለመከፋፈል የነደፉት የረጅም ጊዜ ትልማቸው ዘርፍ መሆኑን ታዛቢዎች ተናግረዋል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ነሐሴ 27 ቀን 1990</a></p>

</body>
</html>	
