<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እቴጌ ጣይቱን በዓለም አቀፍ የሴቶች ቀን ስናስታውሳቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> እቴጌ ጣይቱን በዓለም አቀፍ የሴቶች ቀን ስናስታውሳቸው</h1>

 
<p>በቅርቡ የሚከበረው/ማርችህ 8/ የካቲት 29 ዓለም አቀፍ የሴቶች ቀን በዓለም 88 ጊዜ ሲከበር በሀገራችንም ይህ በዓል መከበር ከጀመረ ዓመታትን አስቆጥሯል።</p>

<p>በነክላራ ዜትከን መስራችነት በ1910 ዓ.ም በኮፐን ሀገን በተደረገው ስብሰባ ይፋ ስራውን የጀመረው የሴቶች ቀን በቀዝቃዛው የዓለም ጦርነት ወቅት የተጫወቱት ሚናና ያስገኙት ውጤት በቀላሉ ካለመታየቱም በላይ ሴቶች በፖለቲካው፣ በኢኮኖሚው፣ በማህበራዊ መስክ ያበረከቱት አስተዋፅኦ በቀላሉ የሚታይ አይደለም።</p>

<p>ይህን ታላቅ ዓለም አቀፍ የሴቶች ቀንን ምክንያት በማድረግ በሀገራችን ትልቅ ስምና ክብር የተላበሱት የእቴጌ ጣይቱ ብጡል የጀግንነት ውሎና ለሀገራችን ኢትዮጵያ ያበረከቱትን አስተዋፅኦ ለሴት እህቶቻችንና እናቶቻችን ጥለውት ያለፉት አኩሪ ገድልና «አንጋፋ የታሪክ ሰው።» በዚች ቀን ለማስታወስ ሲሆን ታሪክን የሚወድ ሰው ምርጫው ብዙ ነው። አንዱ የሚጠላው ሰው ወይም ሁኔታ ይገጥመውና ተቃውሞውን ለማሳወቅ ለማስተማር ይነሳሳል። ሌላው የተፈፀመ በጐ ነገር እንዳይረሳ ይጥራል። አመስግኖ ለመጠቀም አስጠልቶም ለመወደድ የሚጥር አለ። በመሆኑም እኔም በመግቢያዬ ለመጠቆም እንደሞከርኩት እቴጌ ጣይቱ ብጡል በኢትዮጵያ ታሪክ ታላቅ ቦታ ያላቸው በመሆኑ የሴቶችን ዓለም አቀፍ በዓል ምክንያት በማድረግ ይህን አጠር ያለ ጽሁፍ ስልክ በጋዜጣ አምዳችሁ ላይ በማውጣት ለንባብ እንድታበቋት ልኬያታለሁኝ።</p>

<p>ብርሀነ ዘ ኢትዮጵያ በሚል ቅፅል ስም የታወቁት የእቴጌ ጣይቱ ትውልድ በነሐሴ 12 ቀን 1832 በጌምድር ውስጥ ደብረ ታቦር በተባለችው ከተማ ተወለዱ። ተጠምቀው ክርስትና የተነሱት በደብረ ታቦር ኢየሱስ ቤተክርስቲያን ነው። በልጅነት ዘመናቸው በዚሁ ደብር ውስጥ ዳዊትን ሲከታተሉ ከቆዩ በኋላ በጊዜው ይሰጡ የነበሩትን ሌሎች የሃይማኖት ትምህርቶች በየታላላቁ አድባራት በመዘዋወር ያጠናቀቁ ስለመሆናቸው ታሪክ አዋቂዎች ይናገራሉ። የተማሩባቸውም መፃሕፍት ተጽፈው ይገኙ በነበረበት የግዕዝ ቋንቋ ሆኖ ሳለ ይህንኑ ቋንቋ አጣርተው ያውቁ ነበር። እናታቸው ወ/ሮ የውብዳር ከባለቤታቸው ዳጃች ብጡል ኃ/ማርያም ሞት በኋላ በጅሮንድ መዩ የተባሉትን የአፄ ቴዎድሮስ ባለሟል አግብተው ነበር። እሳቸውም ጣይቱ ብጡል ትምህርት እንዲቀስሙ ለማድረግ ልዩ መምህር ቀጥረውላቸው እንደነበሩ ይታወቃል።</p>

<p>እቴጌ ጣይቱ በማኅደረ ማርያም ሆነው ይማሩ መፃህፍትን ይቀጽሉ በነበሩበት ጊዜ ለቤተክርስቲያን መጋረጃ መሥሪያ በትርፍ ጊዜያቸው ፈትል እየፈተሉ ያቀርቡ ነበር። በበገና ቅኝትና ድርደራም በኩል የታወቁ ባለሙያ እንደነበሩ ይተረክላቸዋል።</p>

<p>እድሜ እየገፉ በመጣ ቁጥር ትዳር መመሥረታቸው አይቀርምና እቴጌ ጣይቱም ከባለቤታቸው ንጉሥ ምኒልክ ጋር መጋባታቸው ይታወቃል።</p>

<p>ንጉሥ ምኒልክ የአፄ ቴዎድሮስ የሸዋ እንደራሴ ከነበሩት አቶ በዛብህ ጋር ነሐሴ 17/1857 ላይ በጋደሎ አካባቢ በተደረገው ጦርነት ድል ነስተው ወደ አንኮበር ገብተው በነሐሴ 24/1857 ነገሱ።</p>

<p>ንጉሥ ምኒልክ በ1869 በነገሡ በ12 ዓመታቸው የፋሲካን በዓል በባሕር ዳር አቅራቢያ ሄደው እንዳከበሩ በጣይቱ ብጡል እናት በወ/ሮ የውብዳር ቤት ከጣይቱ ብጡል ጋር ተጫጭተው ስለጋብቻቸው ተነጋገሩ። ከዚያም ዋና ከተማቸው ወደነበረችው ደብረ ብርሃን ተመልሰው መጡ።</p>

<p>በ1871 ከተጫጩ ከ2 ዓመት በኋላ ወይዘሮ ጣይቱን ለማስመጣት በቤተ መንግሥቱ በተደረገው ምክር መሠረት አለቃ ተክለማርያም ወልደ ሚካኤል ደብዳቤ ተሰጥቷቸው ተላኩ። በዚያም አስፈላጊው ሁሉ በተፋጠኑ ሁኔታ ተሟልቶ በጐጃም በኩል ደንገጡሮችና አሽከሮች አስከትለው ጉዞውን ጀመሩ። ደብረ ብርሃንም በገቡ ጊዜ ንጉሡ /ምኒልክ/ ታላቅ አቀባበል አደረጉላቸው። ከዚያም ወንድማቸው ራስ ወሌ ዘንድ ለጥቂት ዓመታት ተቀምጠው ከቆዩ በኋላ የጋብቻቸው ስነ-ሥርዓት ሚያዚያ 25/1975 በአንኮበር መድኃኒዓለም ቤተክርስቲያን ቅዱስ ቁርባንን ተቀብለው ተፈፀመ።</p>

<p>ንጉሡ «አፄ ምኒልክ ንጉሠ ነገሥት ዘኢትዮጵያ» የሚለውን ስም በተቀዳጁ በሦስተኛው ቀን ጥቅምት 27/1882 ወይዘሮ ጣይቱ ብጡል እቴጌ ተብለው ተሰየሙ። የስርዓተ ንግሡ አፈፃፀም በከፍተኛ መሰናዶ የተጠናቀቀ በመሆኑ እጅግ ደማቅ እንደነበር ከተፃፉ ፅሁፎች ለማወቅ ይቻላል። እቴጌ ጣይቱም ጳጳሱ አቡነ ማቴዎስ ከንጉሠ ነገሥቱ እጅ የተቀበሉትን ዘውድ ደፉላቸው።</p>

<p>ከዚያን ጊዜ ጀምሮ በታወቁበት «እቴጌ ጣይቱ ብርሃነ ዘኢትዮጵያ» በሚል የክብር ስም ማኅተም ተቀረፀላቸው። እነዚሁ ታሪካዊ ሂደቶች እቴጌይቱን በኢትዮጵያ ፖለቲካዊ ወታደራዊና ማኅበራዊ ኑሮ ውስጥ ከፍተኛና ብሩህ ሚና ለመጫወት የቻሉ ሲሆን ባሳለፉት የእድሜ ዘመን ካሳለፉት ትዛታ አለፍ አለፍ አድርጌ ለመጥቀስ እሞክራለሁኝ።</p>

<h2><span class="underline">የፖለቲካ ተግባሮች</span></h2>

<p>እቴጌ ጣይቱ በፖለቲካ አስተዳደር አንፃር የነበራቸው ችሎታና ተግባራዊ እንቅስቃሴ በታሪክ አዋቂዎች ዘንድ ተደናቂነትን አትርፎላቸዋል። በየግዜው ይነሱ በነበሩ የሀገር ጉዳዮች ላይ ይይዙት የነበረው አቋም ይሰጡት የነበረው ውሳኔና ያስተላልፉት የነበረው ትዕዛዝ ተሰሚነትና ተቀባይነት እያገኘ እንደመሄዱ መጠን ከጊዜ ወደ ጊዜ እየጨመረ ይሄድ ለነበረው የፖለቲካ ሥልጣናቸው ዓይነተኛ ምክንያት ነበር።</p>

<p>እቴጌ ጣይቱ በኢትዮጵያ ፖለቲካ ተሳትፎአቸው የገነነውና በአገር አስተዳደርም ውስጥ ከፍተኛ ሚና መጫወት የጀመሩት ኢትዮጵያ ሚያዚያ 25 ቀን 1881 በውጫሌ ላይ ከኢጣሊያ ጋር ተፈራርማ በነበረው ውል ውስጥ በጣልያንኛው ትርጉም ሀገሪቷን ነፃነት እንደሌላት ጥገኛ በማስመሰል ዓላማ ላይ የተመረኮዘ ውንብድና መኖሩ ከታወቀ ወዲህ ነው።</p>

<p>ይህ ለአድዋ ጦርነት መነሳት ምክንያትና ዋነኛ መንስዔ የሆነው ጉዳይ ሊታወቅ የቻለው ዋናው ቁም ነገር እዚህ ላይ ስለ አድዋ ጦርነት ለማውሳት ሳይሆን እቴጌ ጣይቱ የውጫሌው ውል አንቀፅ 17 ላይ አለቃ አፅመ ጊዮርጊስ የተባሉት ቋንቋ አዋቂ አፄ ምኒልክ በሰጧቸው ትዕዛዝ መሠረት የውሉን ሰነድ በመመርመር የውሉ አስራ ሰባተኛው አንቀፅ የያዘውን የትርጉም መዛባት በመግለፅ ጉዳዮ ኢትዮጵያ የምትጐዳበት ስለመለሆኑ ጭምር በማስረዳት በሰጡት ቃል ሲሆን እቴጌ በዚህ ወቅት ነገሮችን በጥንቃቄ የሚከታተሉ ስለነበር አፄ ምኒልክ በመጀመሪያ ሳይረዱ አለቃ አፅመ ጊዮርጊስ እንዲታሰሩ ቢያደርጉም እቴጌ ጣይቱ ግን አለቃ አፅመ ጊዮርጊስ ትክክለኛ የኢትዮጵያ ወዳጅ ለመሆናቸው ለአፄ ምኒልክ በማስረዳት ከ3 ዓመታት እስራት በኋላ ማስፈታቸው ይታወቃል። በዚህ በኩል ሲታይ እቴጌ ጣይቱ የምኒልክ የቅርብ አማካሪ በመሆን በፖለቲካ ተግባሮች ምን ያህል አስተዋፅኦ እንዳበረከቱ የሚታወቅ ሲሆን እቴጌ እንደተናገሩትም «አፅመ ጊዮርጊስ ቢታሰር ቢፈታም ለሀገሩ የሚገባውን ሠርቶ ነው። ኧረ ለመሆኑ ኢትዮጵያዊ ነኝ የሚለው ዮሴፍ፣ ጣሊያኖች በተንኮል ገብተው በማታለል ይህን የመሰለ ሥራ ሲሠሩ አነጋጋሪ ሆኖ ሳለ እንዴት ሳይስጠነቅቅዎት ቀረ» በማለት የእቴጌ ጣይቱ የቁጣ መዓት ወደ ዮሴፍ ዞረ። ከዚያም ጨምረው «ከእንግዲህ ወዲህ የኢትዮጵያን ጥቅም የሚነካ፣ ሥር የሚነቅል፣ መሠረት የሚያፈርስ ጉዳዮን ሁሉ እኔ ሳላየው እንዳያልፍ ይፍቀዱልኝ» ብለው ለንጉሡ ባመለከቱት መሠረት ይኸው አንቺ ሳታይው ሳትመረምሪው አያልፍም በማለት ፈቀዱላቸው፣ ይህ እንደሚያመለክተው እቴጌ ጣይቱ በኢትዮጵያ ፖለቲካ ውስጥ የነበራቸውን ተገቢ ቦታ የሚያመለክት ነው። ውሉም ሊያስተካክለው ባለመቻሉ አፄ ምኒልክ ያደረጉት የዲፕሎማቲክ ጥረት ውጤታማ ሊሆን ባለመቻሉ ሚኒስትሮች የጦር አለቆችና መኳንንት የሚገኙበት ጉባዔ እንዲጠራ አደረጉ።</p>

<p>እያንዳንዱ ሰው ስለተነሳው ችግር ያለውን አስተያየት ሀገር ፍቅር በተሞላበት አንደበትና የጋለ መንፈስ ሲገለፅ ቆየ። እቴጌ ጣይቱም በበኩላቸው «እኔ ሴት ነኝ ጦርነት አልወድም። ሆኖም ይህን ኢትዮጵያን የኢጣሊያ ጥገኛ የሚያድርግ ውል ከመቀበል ጦርነትን እመርጣለሁ» ብለው በታሪክ ቅርስነቱ በማንኛውም የሀገሪቱ ትውልድ ትተውት ያለፉት አባባል ዘመን ተለውጦ ዘመን እየተተካ በሄደ ቁጥር የሚነገር በመሆኑ የእቴጌን ጀግንነት የቁርጠኛ ኢትዮጵያዊ ልጅ ለመሆናቸው ሌላ ማረጋገጫ ማቅረብ አይመስለኝም።</p>

<p>እቴጌ ጣይቱ ወንድማቸው ራስ ወሌን አተኩረው በማየት በታወቀው ጀግና አንደበታቸው የተሰበሰበውን ሕዝብ ስሜት ለመቀስቀስ ድምፃቸውን እንዲያሰሙ ማድረጋቸው ይነገራል። እሳቸውም፦ «መልኩ ከመልካችን የማይመሳሰል በባህር ከልሎ የሰጠንን አገራችንን የሚቀማ ጠላት መጥቶ እንዴት ዝም እንላለን እንዋጋለን እንጂ» በማለት የሀገሪቱን ቁንጅና ልምላሜ የምታፈራውን የእህልና የከብት ዓይነት እየጠቃቀሱ በማንሳት «ኧረ ለመሆኑ ተራራው ሸለቆው ወንዛወዙ ጨፌው ሜዳው ማነው ቢሉት የማነው ብሎ ሊመልስ ነው እንገጥመዋለን እንጂ!» በማለት የተሰበሰበውን ሕዝብ ልብ የሚነካና ወኔውን የሚቀሰቅስ ንግግር በማድረግ የተዋጣ የቅስቀሳ ችሎታቸው በአገኙት መድረክና አጋጣሚ የሚጠቀሙ አንደበተ ርቱዕ የነበሩ ነበር። </p>

<p>ስለ እቴጌ ጣይቱ ፖለቲካዊ እንቅስቃሴ በምሳሌነት ሊቀርብ የሚችል ሌላ ዓይነተኛ ታሪክ አፄ ዮሐንስ ከሞቱ በአንድ ዓመታቸው በመጋቢት 1882 አፄ ምኒልክ አገሩን ለማረጋጋት ሲሉ መሃል ትግሬን ለመጐብኘት በሄዱ ጊዜ እቴጌ ጣይቱ ለሸዋም፣ ለወሎም፣ ለበጌምድርም፣ ለየጁም መካከል በሆነችው ደሴ ከተማ ሆነው አገሩን እንዲጠብቁ በማለት ትተዋቸው እንደሄዱ እዚያ ሆነው ያከናወኑት ተግባር የረጋ አስተዋይና የተዋጣላቸው ዲፕሎማት አሰኝቷቸዋል። በተለይም በሁለት የጦር አበጋዞች መሃል የሚፈጠር አለመግባባትን አግባብቶ በመፍታት በኩል ተወዳዳሪ አልነበራቸውም።</p>

<p>እቴጌ ጣይቱ ከሕዝቡ ጋር በነበራቸው ግንኙነት በተለይም ያሳዩት በነበረው ርህራሄና ልግስና በጣም የተወደዱና የተመሰገኑ በመሆናቸው በሚያውቋቸው ዘንድ በሰፊው ይወራላቸዋል። ግልፅ የሆነው የፖለቲካ አስተያየታቸውና ጽኑ የሆነው ተግባራዊ ውሳኔያቸው ሊደነቅ የሚችለው በተለይ የንግስት ዘውዲቱን የህይወት ታሪክ በአንፃራዊ አመለካከት ስንገመግም ነው።</p>

<p>ዘዴንና ሥልጣንን እንዲሁም ምክርን ኃይልን ምን ጊዜ በእንዴት ያለ መጠን መጠቀም እንዳለባቸው በትክክል የመገመት ችሎታቸው ሲታይ በዓለም ከታወቁት የፖለቲካ አርበኞች ውስጥ ሊወሳ የሚገባ ታሪካዊ ስፍራ እንዳላቸው አጠራጣሪ አይሆንም።</p>

<p>ስመ ጥሩነታቸው ለማትረፍ ካስቻላቸው ጉዳዮች ጽኑ በሆነ መንፈሳዊ ኑሮአቸው አኳያ የሚታየው የልግስናና የቤተ ክርስቲያን ነፃ ተግባሮች አንዱና ዓይነተኛው ነው። ይህ ከሃይማኖት መሪዎች ጋር ልዩ ግንኙነት ለመመስረት ያስቻላቸው ከመሆኑም በላይ የፖለቲካ ሥልጣናቸውን ለማጠናከር ከፍተኛ አስተዋፅኦ እንዳደረገ ከሌሎች ታላላቅ የፖለቲካ ሰዎች ታሪካዊ አነሳስ ለመገንዘብ ይቻላል።</p>

<p>በዚህ በኩልም እቴጌ ጣይቱ ብጡል በማህበራዊ ህይወት ሲያደርጉ የነበሩት በጐ ተግባር በመንፈሳዊ ኑሮአቸው በእምነቱ ተከታዮች ያላቸው ተቀባይነትም እጅግ የጐላ እንደነበረ የሚታወቅ ሲሆን ከነዚህም ውስጥ ለየካ ቅዱስ ሚካኤል ሠላሳ ጋሻ መሬት፣ ለሃመረ ኖህ ኪዳነ ምህረት አሥራ ስድስት ጋሻ መሬት የሰጡት ለአብነት ያህል የሚጠቀሱ ናቸው።</p>

<p>እቴጌ ጣይቱ ለኢትዮጵያ ፖለቲካዊ ወታደራዊና ኢኮኖሚያዊ ሁኔታዎች መረጋጋት የሚያረጋግጥ የሀገር ግንባታ ተግባሮች በማከናወን ረገድና የአዲስ አበባ ከተማ መቆርቆር በእቴጌ ጣይቱ ከተጠናቀቁት የግንባታ ተግባሮች አንዱ ነው። በመሆኑም የአዲስ አበባ ስም በተጠራ ጊዜ እቴጌ ትዝ የሚሉን ሲሆን በዚሁ በአዲስ አበባ በከ. ቀበሌ 12/ፒያሳ/ አካባቢ የተሰራውን ሆቴል «ጣይቱ ሆቴል» የቅርብ ትዝታችን ሲሆን በታሪካዊነቱም ታዋቂ ከሆኑት አንጋፋ ሆቴሎች የመጀመሪያው ነው። ምንም እንኳን እቴጌ ጣይቱ የተቀረፀላቸው ሀውልትና ለትውልድ የሚተላለፍ ስማቸውን የሚያስጠራ ልጅ ባለመውለዳቸው /መሃን/ ቢሆኑም የአፄ /ንጉሥ/ ምኒልክን ልጆች አክብሮታዊ ፍቅር ሳይለያቸው ቤተሰባዊ ፍቅርን የተላበሱ እንደነበረ ከተለያዩ መፃህፍት ለማወቅ /ለመረዳት/ ይቻላል።</p>

<p>ይሁን እንጂ በልጅ ኢያሱና በንግስት ዘውዲቱ መካከል በተፈጠረው የስልጣን ሽኩቻ አማካኝነትና በጦሩ መሃልም መከፋፈል በመታየቱ በልጅ ኢያሱ አስተዳደር ዘንም ከቤተ መንግስት በመውጣት በግዞት እንደነበሩ ታውቋል። በዚህም ግዞት ወቅት የቆዩት አንድ ዓመት ከመንፈቅ ከሃያ ሁለት ቀናት መቆየታቸው ሊታወቅ ሲችል በግዞት ወቅታቸው ታማኝ አሽከሮቻቸውና መላው ሠራዊት የእቴጌነታቸውን ልዕልና አላጐደለባቸውም። መሳፍንቱ መኳንንቱና ወይዛዝርቱም ቢሆን ተገቢውን አክብሮት ሳይነፍጓቸው ዕለት በዕለት ይጠይቋቸው ነበር። አቤቶ ኢያሱም ቢሆኑ የተለያዩ ስጦታዎችን ይዘው በመሄድ ይጠይቋቸው ነበር። የጦር ሚኒስትሩ ፊታውራሪ ሀበተ ጊዮርጊስም የተለያዩ እጅ መንሻ ይዘው ይጠይቋቸው ነበር። የልጅ ኢያሱ ስልጣን ብዙም ሳይቆይ ከላይ ለመግለፅ እንደሞከርነው በነበረው ክርክር ተሸንፈው በመስከረም 1909 የሚኒስትሮች ካቢኔ ወይዘሮ ዘውዲቱ ምኒልክ ንግስተ ነገሥታት ተብለው መንግሥቱን በመምራት እንዲተኳቸው መደረጉ እቴጌ ጣይቱ ታላቅ ድል ሆነ። በመሆኑም የእቴጌም የእስራት ቀንበር ሦስት ወር ባልሞላ ጊዜ ሊወድቅላቸው ቻለ።</p>

<p>ንግስት ዘውዲቱ ሥልጣናቸው ተዳክሞ ትዕዛዛቸው እንዳይዛባ በማለት ከተጋዙበት ከእንጦጦ ሳይቀር ምክር መለገሳቸውን አላቋረጡም ነበር።</p>

<p>እቴጌ ጣይቱ የደረሰባቸውን ፈተና ሁሉ በትዕግስት ተቀብለው ጥቂት እፎይ ካሉ በኋላ ከአፄ ምኒልክ ጐን ሆነው የኢትዮጵያን አንድነትና ጥንካሬ ለማረጋገጥ ሲታገሉ ያለፉት ዘመን ከዕለታት አንድ ቀን ትዝ ስላላቸው ከሰገነት ላይ ብቅ ብለው «ያ ቤት የትኛው ነው» ብለው ሲጠይቁ ከደንገጡሮቹ አንዷ «የእመቤቴ እልፍኝ ግምጃ ቤት ነበር» አለች። እሳቸውም ትንሽ ተከዝ ብለው ከቆዩ በኋላ ቀበል በማድረግ «ነበር ለካስ እንዲህ ቅርብ ኖሯል» አሉ ይባላል።</p>

<p>የካቲት 4 ቀን 1910 ሰኞ በመንፈቀ ሌሊት ህመሙ ፀንቶባቸው ከሚወዱትና ከሚወዳቸው ሕዝብ በሞት ተለዩ። የእረፍታቸውን ዜና የሀዘኑንም ሥነ ስርዓት ለማወጅ የቤተ መንግሥቱ መድፍ ሃያ አምስት ጊዜ ድምፁን አሰማ።</p>

<p>የሀዘኑ ስነ ስርዓት እቴጌ በአድዋ ጦር ሜዳ ላይ ያሳዩትን የቆራጥነትና የጀግንነት ሙያቸውን እየጠቀሱ በግጥም እየገለጡ በማሞገስ ይሸልሉ ይፎክሩና ያቅራሩ ነበር። የእቴጌም አስክሬን በወርቅ ሀረግ በተከበበ የእንጨት ሳጥን ተደርጐ በብረት ሳጥን ውስጥ ከገባ በኋላ በቀድሞ ቤተ ፀሎታቸው ውስጥ ሸራ ቤት እየተባለ ይጠራ በነበረው መንበረ ፀሃይ እንጦጦ ማርያም ቤት ውስጥ በታላቅ ክብር አረፉ። ለተሰበሰበው ሕዝብ ትልቅ ግብዣ ተደርጐ የቀብሩ ፍፃሜ ሆነ። እቴጌ ጣይቱ ከማረፋቸው አስቀድመው ለንግስት ዘውዲቱ «ልጄ ማሚቴ ሆይ አደራዬን ሰጥቼሻለሁ» ብለው መናዘዛቸው በታሪክ ይወሳል። በዚሁ መሠረት ንግስት ዘውዲቱ በታህሳስ 1920 የአፄ ምኒልክና አፅም ከቤተ መንግስቱ አስወጥተው በበዓታ ቤተ ክርስቲያን አሳንፀው በነበረ ጊዜ ለእቴጌም ያሳነፁ ቢሆም የእንጦጦ ካህናት እቴጌ ጣይቱ ለኛም እናታችን ናቸውና መታሰቢያነታቸውን እንሻለን በማለት የተቃውሞ ድምፅ ያሰሙ ቢሆንም የኑዛዜውን ቃል አብራርተው በማስረዳታቸው ፈቅደውላቸዋል። በመጨረሻም የእቴጌ ጣይቱ የአፄ ምኒልክና የንግስት ዘውዲቱ መካነ መቃብር በበዓታ ቤተ ክርስቲያን ምድር ቤት ውስጥ በመንበሩ ትይዩ ሳጥኖች ተፈልፍለው በተሰሩ እብነ በረድ ታሽገው እንደቆዩ በወለሉ ላይ መደዳውን ተቀምጠው እንደሚገኙ የተለያዩ መረጃዎች ይጠቁማሉ።</p>

<p>እቴጌ ጣይቱ በሞት የተለዩዋቸውን የህይወት ጓደኛቸውን ጥለው በግዞት እንዲቆዩ በተገደዱበት በእንጦጦ አፋፍ ላይ ሆነው አዲስ አበባ ብለው በመሠየም በፊንፊኔ አካባቢ የቆረቆሩትን ስመ ጥሩ መዲና በዓይን በመቃኘት «ያ ቤት የትኛው ነው» ብለው የጠየቁት የምኒልክን መቃብር በዓይናቸው ሲፈልጉ ይሆን? የሰው ህይወት ኃላፊ ነው፣ ታሪክ ግን ሠሪዋን ለዘላለም ታስታውሳለች።</p>

<p>በዚያች ደቂቃ እቴጌ ጣይቱ ስማቸውን የሚያስጠራ ታሪካቸውን የሚያስታውስ አንድ የምኒልክ የደም ቋጠሮ ሀረግ ሳያስሩ ማለፋቸው ሳያሳዝናቸው እንዳልቀረ መገመቱ ቀላል ነው።</p>

<p>ይህንም ሀዘን ለግዞት ወደ እንጦጦ ከመውጣታቸው ጥቂት ጊዜ በፊት ሊሸኟቸው በተሰበሰቡት መኳንንትና ወይዛዝርት ፊት የገጠሙት ግጥም አንጀት የሚበላ ነበር።</p>

<p>«ተወዶ ከመኖር ተጠልቶ መውለድ<br/>
ማን ያይብኝ ነበር ይህን ሁሉ ጉድ» ብለው ባሰሙት ግጥም ነበር።</p>

<p>በአጠቃላይ አነጋገር እቴጌ ጣይቱ የብዙ ሠራዊት ሥራ ባለውለታ ናቸው። ሌላው ቢቀር ስማቸውን የሚያስጠራ አንድ ሐውልት እንኳ ሳይሠራላቸው በመቅረቱ በታሪክ አዋቂዎች ዘንድ ከፍተኛ ቅሬታ ሳይሰማ እንዳልቀረ እሙን ነው። ሆኖም ጠላት እንኳ ሊደመስሰው ያልቻለውና የማይችለውን የዘመናዊነት ስምና የጀግንነት ዝና ለውድ ሀገራችን ኢትዮጵያ አትርፈው ያለፉ ሲሆን፣ የአሁኑ ትውልድ የኚህን የታጋይ ሴቶች አርአያና ምሳሌ የሆኑ ታላቅ ኢትዮጵያዊት ዓለም አቀፍ የሴቶች ቀንን ባስታወስን ቁጥር በህይወት ዘመናቸው የፈፀሟቸውን አኩሪ የተጋድሎ ታሪክ በአርምሞ እንድንመለከት የሚገፋፋ ስለሆነ ለመፃፍ ሞክሪያለሁኝ። በተለይ የታሪክ ሰዎች የኚህን ብርቅዬ ኢትዮጵያዊት ታሪክ አሳምሮ በየጊዜው በመፃፍ ለታሪክ እንደሚያስተላልፍ እየተማመንኩ በዚህ አበቃለሁ።</p>

<p class="align-center"><a href="/Gazettas/Examiner/info/Examiner.sera.html">ከኤግዛማይነር የካቲት 25 ቀን 1990</a></p>


</body>
</html>	
