<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሰብ ነዳጅ ማጣሪያ ውስጥ ተቀጥረው ይሠሩ የነበሩ ሠራተኞች በዜግነታቸው ሳቢያ ለከፍተኛ ችግር ተዳርገዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> አሰብ ነዳጅ ማጣሪያ ውስጥ ተቀጥረው ይሠሩ የነበሩ ሠራተኞች በዜግነታቸው ሳቢያ ለከፍተኛ ችግር ተዳርገዋል</h1>

 
<p>ለሃያ እና ከዚያም በላይ ዓመታት በአሰብ ነዳጅ ማጣሪያ ተቀጥረው ሲሰሩ የነበሩና የነዳጅ ማጣሪያው ስራ በማቆሙ ምክንያት ከኤርትራ ወደ አዲስ አበባ የመጡና ለዓመታት ለጡረታ ሲሉ ያጠራቀሙት ገንዘብ እንዲሰጣቸው በአዲስ አበባ የኢትዮጵያ ነዳጅ ድርጅትን በመጠየቅ ላይ ያሉ ቁጥራቸው ወደ ሁለት መቶ የሚጠጋ አባወራዎች ለእንግልት ተዳርገናል ሲሉ በተለይ ለኤግዛማይነር ጋዜጣ ገለፁ።</p>

<p>እነዚህ በአሰብ ነዳጅ ማጣሪያ ውስጥ ሲሰሩ የነበሩና በኢትዮጵያና በኤርትራ መንግስት መካከል በተደረሰው ስምምነት ምክንያት ስራውን ያቆመው የነዳጅ ማጣሪያ ውስጥ በተለያዩ የኃላፊነት ቦታዎች ሲሰሩ የነበሩትና ስራውን ሲያቆም ወደ አዲስ አበባ በመምጣት ለዓመታት የከፈሉትን የጡረታ ገንዘብ መዋጮ እንዲሰጣቸው የኢትዮጵያ ነዳጅ ድርጅትን የጠየቁ እነዚሁ ለእንግልት ተዳረግን ባይ ሠራተኞች እንደሚሉት ከሆነ ጉዳዩ ዛሬ ያልቃል ነገ ተመለሱ እየተባለ እነርሱና በስራቸው ያሉ ቤተሰቦቻቸው ለችግርና ለረሃብ እንደተዳረጉ በመግለፅ የሚመለከተው ክፍል አስቸኳይ ምላሽ ይሰጣቸው ዘንድ አበክረው ጠይቀዋል።</p>

<p>ቁጥራችን ወደ ሁለት መቶ የሚጠጋ ቤተሰብ ኃላፊዎች ነን ሲሉ ለጋዜጣው ሪፖርተር ብሶታቸውን የገለፁት እነዚህ የነዳጅ ማጣሪያው ሰራተኞች እንደሚሉት ከህነ ለዓመታት በአሰብ ንዳድ እየተቃጠሉ ሲሰሩ በነበረበት ወቅት ከደሞዛቸው እየተቆረጠ ሲጠራቀም የነበረውን የጡረታ ገንዘባቸውን ለማግኘት መጉላላታቸው ተገቢ እንዳልሆነ በመግለፅ የማኅበራዊ ዋስትና ባለሥልጣንም ሆነ የጉዳዩ ባለቤት የሆነው የነዳጅ ድርጅት ተገቢውንና አፋጣኝ የሆነ ምላሽ ይሰጧቸው ዘንድ ተማፅነዋል።</p>

<p>ወደ ኢትዮጵያ ከኤርትራ ስንመጣ በሀገራችን ካዝና ውስጥ ለክፉ ቀን ይሆንናል መጦሪያ መቀበሪያ ይሆነን ዘንድ ከደሞዛችን ላይ እየቆጠር ያስቀመጥነውን የጡረታ መዋጮ ለማግኘት ነው ሲሉ የተናገሩት እነዚህ ሠራተኞች እንደሚሉት ከሆነ በዘመድ አዝማዱ ቤት በጥገኝነት ተቀምጠው ቤተሰቦቻቸውን ለእንግልትና ለረሃብ መዳረጋቸውንከግምት ውስጥ በማስገባት ለችግራቸው መፍትሄ ይሰጣቸው ዘንድ የጠየቁ መሆኑን ከሠራተኞቹ ጋር ቆይታ ያደረገው የጋዜጣው ሪፖርተር ዘገባ ያስረዳል።</p>

<p>ይህ በእንዲህ እንዳለ ከ1983 ወዲህ ከኢትዮጵያ መንግሥት ጋራ የጋራ የሆነ የነዳጅ ግዢ ስምምነት ታደርግ የነበረው ኤርትራ ካለፈው ወር አጋማሽ ወዲህ ለራስዋ ፍጆታ የሚሆን የተጣራ የነዳጅ ዘይት ለመግዛት ከነዳጅ ዘይት ሻጭ ካምፓኒዎች ጋር ድርድር መጀመርዋንም እና ከድርድሩ ፍፃሜ በኋላም ነዳጅ ዘይት ቤንዚል መግዛትና ማስገባት እንደጀመረች ለመረዳት ተችሏል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር መጋቢት 16 ቀን 1990</a></p>


</body>
</html>	





