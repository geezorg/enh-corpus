<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተሃድሶ ምዕመናን ስብሰባ ተቃውሞ ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ቤተክርስቲያን አትታደስም አትከፋፈልም</span></h2>
<h1 class="align-center"> የተሃድሶ ምዕመናን ስብሰባ ተቃውሞ ገጠመው</h1>

 
<p>ባለፈው ሣምንት መጀመሪያ የካቲት 21 እና 22 ቀንበኤግዚቢሽን ማዕከል ከኦርቶዶክስ ተዋህዶ ቤተክርስቲያን ተገንጥለው የወጡና ራሳቸውን «ተሃድሶ» በሚል ስያሜ ያደራጁና በሺዎች የሚቆጠሩ ተከታዮች ያፈሩት የተሃድሶ እምነት ተከታዮች በአዲስ አበባ ኤግዚቢሽን ማዕከል አካሂደውት የነበረው ስብሰባ በብዙ የኢትዮጵያ ኦርቶዶክስ ተዋህዶ ቤተክርስቲያን እምነት ተከታዮች ዘንድ ከፍተኛ የሆነ ተቃውሞ አስከትሏል ሲል በተለያዩ የአዲስ አበባ ከተማ አካባቢዎች ተዘዋውሮ በርካታ ዜጐችን ያነጋገረው የጋዜጣው ሪፖርተር ዘገባ ያስረዳል።</p>

<p>አንድ በንግስተ ነገስታት ባዕታ ቤተክርስቲያን አካባቢ አግኝቶ ያነጋገርናቸውና እድሜያቸው 48 እንደሆነ ለሪፖርተራችን የገለፁት አቶ መዘምር ጌታቸው እንደሚሉት ከሆነ ወቅቱ የዲሞክራሲያዊና ሰብዓዊ መብቶች የተረጋገጡበት እንደመሆኑና ማንም ሰው የሚፈልገውን እምነትና ሃይማኖት የመከተል የአምልኮ ነፃነት እንዳለ እንደሚያውቁ ግን ከ1985 አካባቢ ራሳቸውን ከኢትዮጵያ ኦርቶዶክስ ቀኖና ውጭ በማውጣት «ተሃድሶ» የሚል ሃይማኖት የመሰረቱ ወገኖች እንቅስቃሴ የሚያሳዝን ከመሆኑ በላይ ለዘመናት በመላው ኢትዮጵያ ስምዋና ክብርዋ ተጠብቆ የኖረችውን የኢትዮጵያ ኦርቶዶክስ ተዋህዶ ቤተክርስቲያንን እምነት ተከታይ የሆኑ ልጆችን ከቤተክርስቲያኒቱ ለመነጠልና ለመለየት የተጠነሰሰ ሴራ ውጤቶች ናቸው ሲሉ እነዚህን ወገኖች የኮነኑ ሲሆን እኔ እስከማውቀው ድረስ ሃይማኖት አይታደስም አይበረዝም አይከለስም ሲሉ መናገራቸውን የሪፖርተራችን ዘገባ ያስረዳል።</p>

<p>ሌላው አስተያየት ሰጪ ደግሞ በመርካቶ የግል የንግድ ሥራ ላይ የተሰማሩ ሲሆኑ እሳቸውም በአለፈው ቅዳሜና እሁድ የካቲት 21 ቀንና 22 ቀን በኤግዚቢሽን ማዕከል የተደረገው የተሃድሶ እምነት ተከታዮች ስብሰባ ከኦርቶዶክስ ተገንጥለው የመጡ የቀድሞ የዚህ ቤተክርስቲያን እምነት ተከታዮች እንደሆኑ እንደሚያውቁ ገልፀው እነዚህ የእግዚአብሔርን ቃል በአሻቸው መንገድ እየተረጐሙ እንደ እቁብና ማኅበር በየጊዜው የሃይማኖት ድርጅት የሚመሠርቱ ወገኖች እግዚአብሔር ይቅር እንዲላቸው ከመፀለይ ሌላ ምንም የምናገረው የለም ሲሉ ለሪፖርተራችን የተናገሩ ሲሆን የሃይማኖት አባቶችና የኢትዮጵያ ኦርቶዶክስ ተዋህዶ ቤተክርስቲያን አገልጋዮችና ካህናት በመካከላቸው የፈጠሩትን ውዝግብ ወደ ጐን በመተው ቤተክርስቲያኒቱን እየተው ወደ ሌላ የእምነት ተከታይ ቤተክርስቲያን የሚሄዱትን የቤተክርስቲያን ልጆች ወደ ቤተክርስቲያኒቱ ቢመልሷቸው ይሻላል ሲሉ ተናግረዋል።</p>

<p>የተሃድሶ እምነት ተከታይ የሆኑና ቀድሞ የኢትዮጵያ ኦርቶዶክስ ተዋህዶ ቤተክርስቲያን እምነት ተከታይ የሆኑ ወገኖች የመሠረቱት ይኸው እምነት በደብረዘይት እንዲሁም በተለያዩ የሀገሪቱ ክፍሎች በርካታ የእምነት ተከታዮችን እያፈሩ እንደሆነ የሚታወቅ ሲሆን ባለፉት ቅዳሜ እና እሁድ የካቲት 21 ቀን እና 22 ቀን 1990 ዓ.ም. በኤግዚቢሽን ማዕከል ቁጥሩ በርካታ የሆነ ምዕመናን በስፍራው ተገኝቶ ይህንኑ የሁለት ቀን ስብሰባ እንደተካፈሉ የደረሰን ዜና ያመለክታል።</p>

<p class="align-center"><a href="/Gazettas/Egzamainer/info/Egzamainer.sera.html">ከኤግዛማይነር መጋቢት 2 ቀን 1990</a></p>


</body>
</html>	
