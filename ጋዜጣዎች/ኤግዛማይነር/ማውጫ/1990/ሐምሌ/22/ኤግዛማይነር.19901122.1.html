<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚድሮክ ኮንስትራክሽን ተወሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ሼህ አልአሙዲ ጉዳቸውን አልሰሙም</h2>
<h1 class="align-center">ሚድሮክ ኮንስትራክሽን ተወሯል</h1>


<p>የሚድሮክ ኮንስትራክሽን ሠራተኞችን የሚፈታተን ድርጊት ከባቱ ኮንስትራክሽን ፈልሰው በኮንስትራክሽኑ በሚቀጠሩ አንዳንድ ግለሰቦች እየተፈፀመ መሆኑን የሚድሮክ ኮንስትራክሽን ሠራተኞች በተለይ በኤግዛማይነር ጋዜጣ በሰጡት መግለጫ አስታወቁ።</p>

<p>የሚድሮክ ኮንስትራክሽን ሠራተኞች በግንባር ከጋዜጣው ዝግጅት ክፍል በመቅረብ እንደገለፁት ከሆነ የሚድሮክ ኮንስትራክሽን ነባር ሰራተኞችንና የስራ ኃላፊዎችን ከቦታቸው እንዲነሱ በማድረግ የባቱ ኮንስትራክሽን ተቀጣሪ የሆኑ አዲስ ሠራተኞች ቦታውን እንዲይዙ እየተደረገ የሠራተኛው የሥራ ተነሳሽነት አደጋ ላይ የሚጥል ተግባር እየተፈፅመ እንደሆነ ስማቸውን እንዳይገለፅ የጠየቁን የሚድሮክ ኮንስትራክሽን ሠራተኞች ለጋዜጣው ሪፖርተር ገለፀዋል።</p>

<p>በተለይ የሚድሮክ ኮንስትራክሽን ምክትል ሥራ አስኪያጅ ካሣ ዲባባ የዲቪ ግሪን ካርድ እድል አጋጥሟቸው ወደ አሜሪካ ሲያመሩ የውክልና ስልጣን ተሰጥቷቸው ቦታውን የያዙት ኢንጂነር ሽመልስ እሸቴ ቦታውን ከያዙ ወዲህ በተለያዩ የሚድሮክ ኮንስትራክሽን ሣይቶች ላይ ከባቱ ኮንስትራክሽን በሚመጡ ሠራተኞች የኃላፊነት ቦታውን እየተቆጣጠሩ ነባር ሠራተኞችን እንዲንሳፈፉ እያደረጉ ነው ሲሉ የኮንስትራክሽን ሠራተኞች ይናገራሉ።</p>

<p>በቃሊቲ የሚድሮክ ኮንስትራክሽን ተርሚናልም ቢሆን የባቱ የቀድሞ ሠራተኞች እየተሰገሰጉ መሆናቸውን እንዲሁም በከባድ ገልባጭ መኪናዎች ኪራይን በተመለከተም አንዳንድ በኃላፊነት ላይ ያሉ ግለሰቦች የግል ጥቅማቸውን በማጋበስ ላይ ናቸው ይህንን ድርጊትም ቢሆን በተለያዩ ደረጃዎች በኃላፊነት ላይ ባሉ ጓደኞቻቸው የጥቅም ተጋሪዎቻቸው እየታፈነ የኮንስትራክሽን ካምፓኒው ንብረት ለምዝበራ አጋልጠውታል ሲሉ ስማቸው እንዲገለፅ ያልፈለጉት የኮንስትራክሽን ሠራተኞች ለጋዜጣው ሪፖርተር በሰጡት አስተያየት አስታውቀዋል።</p>

<p>በመቀሌ በሚገኘው የሆስፒታል ግንባታ ስራውን እያከናወነ ያለው የሚድሮክ ኮንስትራክሽን ኩባንያ በቅርቡ ስራ ከጀመሩ 34 በፎርማንነት የስራ ኃላፊነት ላይ ያሉ ሠራተኞች መካከል 32 የባቱ ኮንስትራክሽን የቀድሞ ሠራተኞች ናቸው ሲሉ በቅርቡ ከመቀሌ የመጡ ስማቸውን መግለፅ ያልፈለጉ የኮንስትራክሽን ካምፓኒው ሠራተኛ ገልፀዋል።</p>

<p>በጉዳዩ ላይ ሚድሮክ ኢትዮጵያ አፋጣኝ የሆነ ማስተካከል እርምጃ ሊወስድ ይገባዋል። ሼክ መሐመድ አላሙዲን በንብረታቸው ላይ እየተካሄደ ያለውን የስልጣን ብልግና በአጠቃላይ ይህን ጉድ አልሰሙም ሲሉ አስተያየታቸውን በቁጭት የገለፁልን ሲቪል ኢንጂነር በኮንስትራክሽን ካምፓኒው ላይ የተፈፀመው ምዝበራና በስልጣን ብልግናን ለማጋለጥ የሠራተኛውን የስራ ሞራል ለመጠበቅና ሕብረቱን ለማጠናከር የሚድሮክ ኢትዮጵያ ዋና መስሪያ ቤት ፈጣን የሆነ እርምጃ መውሰድ አለበት ብለዋል።</p>

<p>በጉዳዩ ላይ ዝርዝር ያለ ማብራሪያ ለማግኘት ኢንጂነር ሽመልስ እሸቴን ለማግኘት ያደረግነው ጥረት ይህ ጋዜጣ ለሕትመት እስከበቃበት ሰዓት ድረስ ሊሳካልን አልቻለም። ኢንጂነሩ በአሁኑ ወቅት ለስራ መቀሌ እንደሚገኙና ከዚያም ወደ ጅዳ እንደሚያመሩ የተገለፀልን መሆኑን ልንገልፅ እንወዳለን።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ሐምሌ 22 ቀን 1990</a></p>

</body>
</html>	
