<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቤቶችና ኮንስትራክሽን ባንክ ሊሸጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የቤቶችና ኮንስትራክሽን ባንክ ሊሸጥ ነው</h1>

<h2 class="align-center">ሮቤርቶ ያኮና የላንጋኖ መናፈሻ ተሸጠላቸው</h2>


<p>ከሦስቱ በመንግስት ይዞታ ስር የሚተዳደሩ አንጋፋ ባንኮች አንዱ የሆነው የኮንስትራክሽን ቢዝነስ ባንክ ሙሉ ወይንም በከፊል ወደ ግል ይዞታነት እንደሚዘዋወር የመንግስት ከፍተኛ ባለስልጣንን በመጥቀስ ካፒታል የተሰኘው ሳምንታዊ የእንግሊዘኛ ጋዜጣ ባለፈው እትሙ ዘገበ።</p>

<p>ስለይዞታ ዝውውሩም ሆነ ባንኩ ለግል ባለሀብት ስለሚተላለፍበት ዝርዝር ጋዜጣው በዋቢነት ከጠቀሰው ከፍተኛ የመንግሥት ባለስልጣን ያገኘው ምንጭ አለመኖሩም ታውቋል።</p>

<p>ይኸው ጋዜጣ እንደዘገበው የኢትዮጵያ መንግስት የኮንስትራክሽንና ቢዝነስ ባንክን ወደ ግል ይዞታነው ሊያዘዋውር የሚችለው ከባንኩ ጠቅላላ የባለቤትነት ድርሻ 49 በመቶውን መሸጥን ጨምሮ ስድስት ዓይነት የሽያጭ መንገዶችን ሊጠቀም እንደሚችል ሊታወቅ ችሏል።</p>

<p>በመንግስት ባለቤትነት እየተዳደሩ የሚገኙትን ባንኮች ማለትም የኢትዮጵያ ንግድ ባንክ፣ የኢትዮጵያ ልማት ባንክና የኮንስትራክሽንና ቢዝነስ ባንኮች በከፊል አሊያም ሙሉ ለሙሉ ወደ ግል ይዞታነት መዘዋወር አለባቸው የሚለው ዓለም አቀፉ የገንዘብ ድርጅት አቋም ከዚያ ቀደም በኢትዮጵያ ፌዴራላዊ ሪፐብሊክ መንግስትና በተጠቀሰው የገንዘብ ድርጅት መሃል አለመግባባቶችን ከፈጠሩት ነጥቦች አንደኛው መሆኑ አይዘነጋም።</p>

<p>አለም አቀፍ የገንዘብ ድርጅት ከኢትዮጵያ መንግስት ጋር ባለመስማማቱ በእንጥልጥል ከተዋቸው ዝርዝር ጉዳዮች ውስት የኢትዮጵያ ንግድ ባንክን አራት ቦታ መሰነጣጠቅና በአለም አቀፍ ኦዲተሮችም ሂሳባቸው የመታየትም ጥያቄ እንደሚገኝበት አይዘነጋም።</p>

<p>ከዚህ በተያያዘም ይኸው ሳምንታዊ ጋዜጣ እንደዘገበው በክልል 14 ፋይናስ ቢሮ የመጀመሪያ ዙር እገዳ ተጥሎባቸው በነበረ ያኮና ኢንጅነሪንግ እህት ድርጅት የሆነው ያኮና የጉዞ ወኪል ላንጋኖ የሚገኙ 19 ቪላዎችን ከኢትዮጵያ ሰራተኞች ማህበር ኮንፌዴሬሽን በሊዝ መግዛቱ ታውቋል።</p>

<p>ያኮና ለጨረታ ቀርበው የነበሩትን የአርሜኒያን ግሪክ ዜጐችን በማሸነፍ ቦታውን ለ20 ዓመታት የያዘው ባለፈው ነሐሴ ወር መሆኑም ተገልጿል።</p>

<p>ከሠራተኛው ማህበር ኮንፌዴሬሽን የወጡ ምንጮች እንዳስታወቁት የጨረታው ውጤት እንደተገለፀው ያኮና ኢንጂነሪንግ በስፍራው የደህንነት ሰራተኞች በመቅጠር አዲስ ድርጅት መስርቷል።</p>

<p>ያኮና ኢንጂነሪንግ በቅርቡ በደረሰበት የእሳት ቃጠሎ ሳቢያ ከ6 ሚሊዮን ብር በላይ የሚያወጣ ንብረት ማጣቱ አይዘነጋም።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ታሕሳስ 15 ቀን 1991</a></p>

</body>
</html>	
