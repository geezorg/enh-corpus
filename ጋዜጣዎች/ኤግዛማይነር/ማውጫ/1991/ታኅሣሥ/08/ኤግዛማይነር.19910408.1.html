<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲና ኢትዮጵያ ዋና ፀሐፊውን አላገድንም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጅቡቲና ኢትዮጵያ ዋና ፀሐፊውን አላገድንም አሉ</h1>


<p>የኤርትራ ተወላጅ በሆኑት በኢጋድ ዋና ፀሐፊ በዶ/ር ተከስተ ገብራይ ላይ ወደ ኢትዮጵያ እና ወደ ጅቡቲ እንዳይገቡ ተደርጓል የተባለው ኦፊሴላውያዊ እቀባ ከሀቅ የራቀ መሆኑን ሰሞኑን የዲፕሎማቲክ ምንጮች ገለፁ።</p>

<p>ምንጩ ቀጥሎ እንደዘገበው ክስተቱ የተፈጠረው በዶ/ር ተከስተ ከኢጋድ ጋር በተያያዘ ተልዕኮ ከሮም ሲመለሱ በጣሊያን የኤርትራ ኤምባሲ ኃላፊዎች ጋር ታይተዋል በሚል ሰበብ የኢትዮጵያ አየር መንገድ አውሮፕላን ሰራተኞች እንዳይሳፈሩ ካገዷቸው በኋላ ነው።</p>

<p>የአየር መንገዱ ሰራተኞች የዶ/ር ተከስተን ማንነት ባለማወቃቸው ከኤርትራ ኤምባሲ ሰራተኞች አንዱ ናቸው በሚል ጥርጣሬ ላይ ተመርኩዘው ነው። እርምጃውን የወሰዱት ዶ/ር ተከስተ ይህን ክስተት ለኢትዮጵያ ኤምባሲ በማመልከት ፋንታ በቀጥታ ለጣሊያን የውጭ ጉዳይ ቢሮ እና ለአሜሪካ መንግስት በማመልከታቸው ነው ችግሩ የተከሰተው።</p>

<p>የኢትዮጵያ የውጭ ጉዳይ ሚኒስቴር ሁኔታውን አስመልክቶ ባወጣው ዘገባ ቀላል አለመግባባት ቢሆንም ለድርጊቱ ኃላፊነቱን ወስዷል። ሆኖም የዶ/ር ተከስተ ድርጊቱ ሆን ተብሎ የተፈፀመ መሆኑን በመግለፅ የበለጠ ውዥንብር ለመፍጠር የተደረገ መሆኑ ሳይገልፅ አላለፈም።</p>

<p>በተጨማሪም ዋና ፀሐፊው ወደ ጅቡቲ ጉዞ በሚያደርግ የኤር-ፍራንስ አውሮፕላን ላይ ሊወጡ ሲሉ ተመሳሳይ ሁኔታ በመፈጠሩ ለተለያዩ መንግስታት እንደለመዱት ቅሬታቸውን አቅርበው ነበር። በኋላ በተደረገው ምርመራ የተባለው አውሮፕላን የጅቡቲውን ፕሬዝዳንት ሀሰን ጉሌድ ኦፕቲዶንን ይዞ እንደተንቀሳቀሰ ተደርሶበታል። ኦፕቲዶን ለደህንነት ሲባል ማንም ኤርትራዊ በአውሮፕላኑ ላይ እንዳይሳፈር መመሪያ አሳልፈው ነበር። ከዚህም በተጨማሪ የአየር መንገዱ ኃላፊዎች የዶ/ር ተከስተን ማንነት (ስለ ኢጋድ ፀሐፊነታቸው) ባለማወቃቸው ከአይሮፕላኑ ላይ እንዲወርዱ መጠየቃቸውን ዘገባው ያስረዳል።</p>

<p>ዶ/ር ተከስተ ችግሮች በሚነሱበት ጊዜ ሪፖርት የሚያደርጉት ከዚህ በፊት ለኢትዮጵያ ባለሥልጣኖች እንደሆኑ ምንጮቹ ገልፀዋል። በዚህ ሁኔታ ላይ እንዳለም ዶ/ር ተከስተ አሁንም ወደ ኢትዮጵያም ሆነ ወደ ጅቡቲ ለመግባት እና ለመውጣት እንዲችሉ ምንም ዓይነት እቀባ እንዳልተደረገባቸው ምንጮች ጨምረው ገልፀዋል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ታኅሣስ 8 ቀን 1991</a></p>

</body>
</html>	
