<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመንግሥት ተወርሰው የነበሩ የግለሰብ ቤቶች ለባለቤቶቻቸው ሊመለሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመንግሥት ተወርሰው የነበሩ የግለሰብ ቤቶች ለባለቤቶቻቸው ሊመለሱ ነው</h2>


<p>በአዲስ አበባ ንግድ ምክር ቤት ስር በተካሔደ የቅርብ ጊዜ ጥናት ውጤት አብዛኞች የተወረሱ ቤቶች ለባለቤታቸው መመለስ እንደሚገባቸው ሕዝቡም ሆነ ነጋዴው ሕብረተሰብ እንደሚያምኑበት ተገልጿል።</p>

<p>በአዲስ አበባ የሚገኙና 88 በመቶ የሚሆኑ ነጋዴዎች የመሬት ሊዝም ሆነ የቤት ኪራይ ፖሊሲና በተለይም የቤቶቹን በመንግስት ይዞታ ስር መሆኑን የማይደግፉ መሆኑ ሊታወቅ ችሏል። የመንግስትን በግል ቤቶች ላይ በባለቤትነት መጠቀም የሚቃወሙት እነዚሁ ነጋዴዎች እንደሚሉት መንግስት በመኖሪያም ሆነ የንግድ ቤቶች ላይ በባለቤትነት መጠቀሙ ከነፃው የገበያ ውድድር መንፈስ የራቀና ራሱ ያወጣውን የነፃ ገበያ ፖሊሲ የሚቃረን ነው። ከዚህም በተጨማሪ በቤቶቹ ኪራይ ሳቢያ ሁኔታው ለሙስና የተጋለጠ ነው።</p>

<p>ይሔንን የነጋዴውን ሕብረተሰብና የሕዝቡንም የልብ ትርታ ያዳመጠው የአዲስ አበባ ንግድ ምክር ቤት ቤቶቹ ለባለንብረቶቹ መመለስ እንደሚገባቸው ያመነበትና ተግባራዊነቱም ፈጣን እንቅስቃሴ የሚያደርግ መሆኑን በይፋ ተናግሯል። ቤቶች ለባለቤቶቹ በሚመለሱበት ሂደት ላይ ሊያጋጥሙ የሚችሉ መሰናክሎችም የሚወገዱበትን ሁኔታ የሚያመቻቹ ሲሆን ለአመታት ምላሽ እንደሚያገኝ የንግድ ምክር ቤቱ እምነቱ መሆኑን ገልጿል። ከዚህ ቀደም በተደጋጋሚ ቤቶች ለባለቤቶቹ ይመለሳሉ የሚል ሪፖርት መውጣቱን ያስታወሰው የአዲስ አበባው ንግድ ምክር ቤት አፈፃፀም ላይ ችግር ሊፈጠር እንደሚችልና ይሄንንም ሁኔታ ለማስወገድ ጊዜ አስፈልጐ እንደነበር ገልጾ በአሁኑ ሰዓት ግን ሁኔታው የመጨረሻ ጠርዝ ላይ እንደሚገኝ በተጨማሪ አብራርቷል።</p>

<p>በአዲስ አበባ ንግድ ምክር ቤት ስፖንሰርነት በተካሄደውና የመሬት ሊዝንና የቤት ኪራይን የሕዝብና የነጋዴውን ሕብረተሰብ አቋም የሚለይ ጥናታዊ ጉባኤ ላይ በቀረበው ሪፖርት መሰረት መሬትን በሊዝ ማከፋፈሉን የመንግስት ፖሊሲ የተቃወሙት የሚስማሙበት ነጥብ የሊዝ ፖሊሲው ለከፍተኛ ባለሐብቶች እንጂ ለመለስተኛ ነጋዴዎች የሚስማማ አይደለም። ከዚህም በተጨማሪ ለባለሐብቱ የመሬት ይዞታ የኔነት ደህንነትን አይሰጥም። በስተመጨረሻም መካከለኛ ነጋዴዎችን የሚያካትት አዲስ ፖሊሲ መነደፍ እንደሚኖርበት አሳስበዋል።</p>


<p class="align-center"><a href="/Gazettas/Examiner/info/Examiner.sera.html">ከጦማር መስከረም 6 ቀን 1991</a></p>

</body>
</html>	
