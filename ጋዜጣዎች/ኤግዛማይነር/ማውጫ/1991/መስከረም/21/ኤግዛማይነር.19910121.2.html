<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ካቶሊክ ቤተክርስቲያን የኤርትራ ጦር በኃይል ከያዛቸው ግዛቶች ለቆ እንዲወጣ ጠየቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ካቶሊክ ቤተክርስቲያን የኤርትራ ጦር በኃይል ከያዛቸው ግዛቶች ለቆ እንዲወጣ ጠየቀች</h2>
<h3 class="align-center">በርካታ ኢትዮጵያውያን እየተሰቃዩ መሆኑን አጋለጠች</h3>


<p>በኢትዮ ኤርትራ ወረራ ሳቢያ ከፍተኛ የሆነ ኢ-ሰብዓዊ ድርጊቶች በወራሪው የኤርትራ ጦር እየተፈፀመ እንደሆነ ጉዳዩም በጣም እንዳሳሰባትና በኃይል በተያዙ ግዛቶች የሚኖሩ ኢትዮጵያውያን ላይ እየተፈፀመ ያለው ግፍ እንዲያበቃ የካቶሊክ ቤተክርስቲያን ከአዲግራት ባወጣችው መግለጫ ተማፀነች።</p>

<p>ለበርካታ ዓመታት በክልሉ በስፋት የምትንቀሳቀሰው የካቶሊክ ቤተክርስቲያን ዋና ሲኖዶስ ከአዲግራት ከተማ ባወጣው አዚሁ መግለጫው በተለይ በአሊቴና፣ በአይጋ፣ በኢሮብ፣ በባድመ፣ በሽራሮ አካባቢ በነበሩ የካቶሊክ ቤተክርስቲያናት ላይ የኤርትራ መንግስት ወታደሮች መዘረፋቸውን እንዲሁም የቤተክርስቲያኖቹን ሕንፃዎች በመጋዘንነት እየተጠቀሙ እንደሚገኙ ከዚያው የሚመጡ ዘገባዎች እንደሚያስረዱ ቤተክርስቲያኒቱ ገልፃለች።</p>

<p>በኃይል በተያዙ ግዛቶች የሚገኙ ኢትዮጵያውያን እናቶች ዘንድ የጅምላ ወሲብ እንዲሁም አስገዶ መድፈር እንደሚካሄድባቸው እንዲሁም ንብረቶቻቸውን እንደሚዘረፉ ከብቶቻቸው እየተነዱ ወደ ኤርትራ እየተወሰዱ እንደሆነ የገለፀው የቤተክርስቲያኑ መግለጫ ይህ አፀያፊ ድርጊት እንዲያበቃ የሚመለከታቸው ወገኖች የሚጠበቅባቸውን ሁሉ እንዲያደርጉ ተማፅናለች።</p>

<p>ወራሪው የኤርትራ ጦር በዛላንበሳ ግንባር በኩል በከፈተው ጦርነት ኢሮብ በተባለው አካባቢ በአሊቴና በኩል ያለውን የኢትዮጵያ ግዛት በቁጥጥር ስር አውሎ እንደሚገኝ የገለፁት የአካባቢው ተወላጆች በበኩላቸው ወራሪው ጦር በተፈለገው መልኩ ክልላቸውን ለቆ እስካልወጣ ድረስ ግዛቱ በኢትዮጵያውያን እንደገና መተዳደር እንዲጀምር እስካልተደረገ ድረስ ከምንም በላይ ኢትዮጵያውያነታቸውን በምንም ሊለውጡት የማይፈልጉት ኢሮቦች በሻዕቢያ ሠራዊት መንገላታታቸው አያቆምም። ስለዚህ መንግስትና ዓለም አቀፍ ማሕበረሰብ በኃይል ከተያዙት ግዛቶች ወራሪው ኃይል ለቆ የሚወጣበት ስልት መቀየስ ይጠበቅባቸዋል ሲሉ ለጋዜጣው ልዩ ዘጋቢ በሰጡት ቃል አስረድተዋል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር መስከረም 21 ቀን 1991</a></p>

</body>
</html>	
