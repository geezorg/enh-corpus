<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከማሰልጠኛ ጣቢያ የመከላከያ ሠራዊት አባላት በብዙ አስር ሺዎች በከፍተኛ ወኔ ተመሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከማሰልጠኛ ጣቢያ የመከላከያ ሠራዊት አባላት በብዙ አስር ሺዎች በከፍተኛ ወኔ ተመሙ</h2>


<p>በአገሪቱ የተለያዩ ክልሎች ከሚገኙ የማሰልጠኛ ተቋማት በአስር ሺዎች የሚቆጠሩ ሰልጣኞች ተመርቀው ለግንባሩ ፍልሚያ በዝግጅት ላይ እንደሚገኙ የደረሰን ዜና ጠቆመ። ከየማሰልጠኛ ተቋማቱ በቂ ስልጠና ተደርጐላቸው በወራሪው የሻዕቢያ ጣር የተሰነዘረውን ጥቃት ለመመከትና የአገር ሉዓላዊነት ለማስከበር በከፍተኛ ወኔ የተዘጋጁት እነኚሁ ሰልጣኞች ባለፈው ሳምንት ከየማሰልጠኛ ማዕከላቱ በተመረቁበት ጊዜ ለአገራቸው አንድነት ለድንበራቸው መከበርና ለክብራቸው የቆሙ መሆኑን በከፍተኛ የአገር ፍቅር ስሜት ተናግረዋል።</p>

<p>ባለፈው ሰኞ ከየማሰልጠኛ ተቋማቱ ወደ አዲስ አበባ መጥተው የነበሩት እነኚሁ ሰልጣኞች ሕዝቡን የአለንልህ ወኔ የሚቀሰቅስ መፈክርና ዘፈን ሲያሰሙ እንደነበር በየቦታው የተገኘውና ሁኔታውን የተከታተለው ሪፖርተራችን ዘግቧል። ከሚያሰሟቸው መፈክሮችና ፉከራዎች መሐልም «ኢሳያስ መደምሰስ አለበት» የሚል እንደሚገኝበትም ሊታወቅ ተችሏል።</p>

<p>አንድ ከሱማሌ ክልል በገዛ ፈቃዱ ተመዝግቦ ስልጠናውን ጨርሶ የወጣ የ19 ዓመት ምሩቅ ከመቼውም ጊዜ በላይ በኢትዮጵያዊ ፍቅር የተሞላ መሆኑን ገልጾ የወሰዱት በቂ ስልጠናም ጠላትን መክቶ ለመመለስ የሚያበቃቸው መሆኑንና በኢፍትሐዊ መንገድ የተያዘውን የኢትዮጵያን ግዛት ለማስመለስም ቆርጦ የተነሳ መሆኑን ተናግሯል። ይኼው ወጣት ምሩቅ ይህች አገር የሁሉም ስለሆነች ሌላውም ኢትዮጵያዊ የአገሩን ድንበር ለማስከበር ቆርጦ መነሳት እንደሚጠበቅበት ተናግሯል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር መስከረም 21 ቀን 1991</a></p>

</body>
</html>	
