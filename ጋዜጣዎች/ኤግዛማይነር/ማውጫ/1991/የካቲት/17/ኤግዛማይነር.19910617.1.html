<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ ኢትዮጵያን አወገዘች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካ ኢትዮጵያን አወገዘች</h1>

<h2 class="align-center">የኢትዮጵያ መንግስት ምላሽ ሰጠ</h2>


<p>የዩናይትድ ስቴትስ አሜሪካ ውጭ ጉዳይ መስሪያ ቤት ከትላንትናው በስቲያ የካቲት 15 ባወጣው መግለጫ የኢትዮጵያ መንግስት እንደገና በተቀሰቀሰው የድንበር ውዝግብ የኢትዮጵያ አየር ኃይልን በመጠቀሙና የሻዕቢያ ሠራዊት ምሽግን በተዋጊ አውሮፕላኖችም በመደብደቧ የኢትዮጵያ መንግሥት ማውገዙን የደረሰን ዜና ዘገበ። ከዋሽንግተን የአሜሪካ መንግስት ውጭ ጉዳይ መስሪያ ቤት በሰሞኑ ውጊያ የኢትዮጵያ መንግስት ተዋጊ አውሮፕላኖቹን መጠቀሙን እንዲያቆም የጠየቀ ሲሆን ሁለቱን መንግስታት ጦርነቱን አቁመው ወደ ክብ ጠረጴዛ በመምጣት ውዝግቡን በሠላም እንዲፈታ እንዲሰሩ ጥሪ ማስተላለፉን የደረሰን ዜና ያስረዳል። የኢትዮጵያ አየር ኃይል በኤርትራ ወታደራዊ ይዞታዎች ላይ እያካሄደባት ባለው ከባድ ድብደባ ያደረሰው ኪሳራ የሚይዘውና የሚጨብጠው ያሳጣው የኤርትራ መንግስት በተለያዩ የአውሮፓና የአሜሪካ አገሮች የሚገኙ ዲፕሎማቶቹን በመጠቀም ዓለም አቀፍ ማህበረሰብ የኢትዮጵያ መንግስት የሚያካሂደውን ጫና እንዲያደርጉ ሰሞኑን ሲንቀሳቀሱ እንደነበርና ለዚህም እንቅስቃሴያቸው የመጀመሪያ ምላሽ የሰጠው የአሜሪካ መንግስት ነው።</p>

<p>ይህ በዚህ እንዳለ የኢትዮጵያ የውጭ ጉዳይ ሚ/ር ትናንት ማምሻውን ባወጣው መግለጫ የአሜሪካ የውጭ ጉዳይ ቃል አቀባይ ኢትዮጵያ አየር ስምምነቱን በመጣስ የልማት ተቋማትንና የሰላማውያን መኖሪያ እየመታች ነው ሲል ላወጣው መግለጫ አግባብነት የሌለውና ወራሪን የሚያበረታታ ነው ሲል የአሜሪካ መንግስት መግለጫ ኮንኗል።</p>

<p>አማራጭ የሌለውና ሚዛናዊ የተባለው በራሱ በአሜሪካ መንግሥትና በሩዋንዳ የቀረበውን የሰላም ሃሳብ ኢትዮጵያ መቀበሏንና ኤርትራ ውድቅ ማድረጓን እያወቀ ያወጣው አግባብነት የሌለው መግለጫ አንድ ለራሱ ክብር ያለው መንግስት ሊቀበለው የማይችል እንደሆነ የሚ/ር መስሪያ ቤቱ በአጽንኦት ገልጿል።</p>

<p>በተለይም ሻዕቢያ ወረራ ፈጽሞ ዳግም መጠነ ሰፊ ጥቃት እስከፈፀመበት ጥር 29 ድረስ ኢትዮጵያ የሰላሙን መንገድ ተቀብላ ለተግባራዊነቱ ያልፈነቀለችው ድንጋይ እንደሌለና ከጅምሩ የሻዕቢያ መንግስት ይህን ጥረት ሲያደናቅፍ እንደነበር የአሜሪካ መንግሥት እያወቀ ያወጣው ይህ መግለጫ ኢፍትሃዊነቱን አጉልቶ ያሳያል ብሏል።</p>

<p>የአሜሪካ መንግሥት ሃሰትን በመመርኮዝ መሠረት በሌለው ሁኔታ ማውገዙና ሙሉ ጦርነት በተገባበት የሰው ሕይወት በሚጠፋበት ሰዓት የአየር ጥቃቱ ብቻ ይቁም ከማለት ይልቅ የሻዕቢያ መንግሥት የሰላሙን ሃሳብ እንዲቀበል ግፊት በማድረግ ሙሉ ጦርነቱን ለማስቆም ይችል እንደነበር ሊረዳው ይገባል ሲል መግለጫው አመልክቷል።</p>

<p>አሜሪካ ኢትዮጵያን ብቻ ነጥሎ መወንጀሉ ወራሪውን ሻዕቢያ ማበረታታት ነው ያለው የውጭ ጉዳይ መግለጫ የአሜሪካን መንግሥት መግለጫ አምርሮ አውግዟል። አሜሪካ ኢትዮጵያን በማውገዝ መግለጫ ያወጣችው ከትናንት በስቲያ ነው።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር የካቲት 17 ቀን 1991</a></p>

</body>
</html>	
