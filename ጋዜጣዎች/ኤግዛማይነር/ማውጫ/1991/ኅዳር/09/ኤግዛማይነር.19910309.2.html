<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንጐላ አየር መንገድ ካሳ ይከፈለኝ እያለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአንጐላ አየር መንገድ ካሳ ይከፈለኝ እያለ ነው</h1>


<p>በኢትዮጵያ አየር መንገድ ውስጥ እያገለገሉ የሚገኙት የአየር መንገዱ ፓይለቶችና ግራውንድ ቴክኒሻኖች የጠየቁት የደሞዝ ጥያቄ ሙሉ ለሙሉ ምላሽ ባለማግኘቱ የተነሳ የሌሎች አገር አይሮፕላኖችን ጠግኖ ለማስረከብ የሚገባቸውን ውሎት በትክክል ለመፈፀም አለመቻሉ ታወቀ።</p>

<p>በዓለም አቀፍ ደረጃም እንኳን ባይሆን የአጐራባች አገሮች ለአየር መንገዶቻቸው ሰራተኞች የሚከፍሉትን ያህል ለኛም ሊከፈለን ይገባል በማለት የ200 ፐርሰንት የደሞዝ ጭማሪ እንዲደረግ ጠይቀን የኢትዮጵያ አየር መንገድ ማኔጅመንት ጥያቄያችንን በአግባቡ ሳይመልሰው ቀርቷል ሲሉ ዝግጅት ክፍላችን ድረስ በመምጣት አቤቱታቸውን ያሰሙት አንዳንድ የአየር መንገድ ግራውንድ ቴክኒሻኖች እንደገለፁት የኢትዮጵያ አየር መንገድ ማኔጅመንት ሕጋዊና አግባብነት ያለውን የ200 ፐርሰንት የደሞዝ ጭማሪ ካለመቀበል 25 ፐርሰንት ደሞዝ ጭማሪ ብቻ እንዳደረገና ጥያቄዎቹንም በአግባቡ ባለመመለሱ ከዚህ ቀደም በፍቃደኝነት ቅዳሜ እሁድ እየገባን መስራት በማቆማችን ጥቅምት 20 ዓርብ አየር መንገዱ ይዞት ከነበሩ በረራዎች ውስጥ ሁለቱን ለመሰረዝና ሁለቱን ለማዘግየት መገደዱን አስታውቀዋል።</p>

<p>ዓለም አቀፍ ደረጃውን የጠበቀ አጋዥ መሳሪያዎችና ሠራተኛንና ሥራን ከአደጋ የሚጠብቁ ቁሳቁሶች እንዲቀርቡላቸው ከደሞጭ ጭማሪውም ሌላ የጠየቁት ጥያቄ መሆኑን ያስረዱት እንደነዚሁ የኢትዮጵያ አየር መንገድ ግራውንድ ቴክኒሻኖች ከሆነ የደረሰበትን ብልሽት ጠግኖ በ30 ቀን ለማስረከብ በመዋዋል ከአንጐላ አየር መንገድ ያስመጣውን የአንጐላ አይሮፕላንየውሉ ጊዜ ያበቃ በነበረው ጥቅምት 21 ቅዳሜ ድረስ ጠግኖ ማስረከብ የነበረበት የኢትዮጵያ አየር መንገድ በግራውንድ ቴክኒሻኖች አድማ ሳቢያ ሥራው በመስተጓጐሉ ከአራት ቀን በኋላ ማለትም ጥቅምት 25 አይሮፕላኑ ለአንጐላ አየር መንገድ ስላስረከበ ውሉን ጠብቆ የኢትዮጵያ አየር መንገድ የአንጐላን አይሮፕላን ለባለቤቱ ቢያስርከብ ኖሮ በአራት ቀን ውስጥ የአንጐላ አየር መንገድ ያገኝ የነበረውን ገቢ በማጣቱ የቀረበትን ገቢ የኢትዮጵያ አየር መንገድ እንዲከፍለው የአንጐላ አየር መንገድ ጥያቄ አቅርቧል።</p>

<p>ይህ የአየር መንገድ ሠራተኞች አድማ በዚሁ ከቀጠለና የአየር መንገዱ ማኔጅመንት አፋጣኝ ማስተካከያ ካላደረገ የውጭ አውሮፕላኖችን ለማደስ የገባውን ውል ተግባራዊ ለማድረግ ስለሚሳነውና የበረራ መስመሮችም በተደጋጋሚ ለመሰረዝ ስለሚገደድ ኪሳራ ውስጥ ሊዘፈቅ እንደሚችል ሊጤን ይገባል በማለት ለዝግጅት ክፍላችን አስገንዝበዋል።</p>

<p>ይህ በእንዲህ እንዳለ የአየር መንገዱ ማኔጀመንት የመብትና የጥቅማጥቅሞችን ጥያቄ አንስተው የተንቀሳቀሱ የአየር መንገዱን ሠራተኞችን ከስራ ማገዱን የሚገልፅ ደብዳቤ እንደደረሳቸው ይደመጣል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ኅዳር 9 ቀን 1991</a></p>

</body>
</html>
