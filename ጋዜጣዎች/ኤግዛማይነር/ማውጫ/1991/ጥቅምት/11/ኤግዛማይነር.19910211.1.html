<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ኢትዮጵያ በተከሰተው ድንገተኛ እርምጃ 30 ሺህ ሰዎች ተፈናቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደቡብ ኢትዮጵያ በተከሰተው ድንገተኛ እርምጃ 30 ሺህ ሰዎች ተፈናቀሉ</h2>


<p>በደቡብ ኢትዮጵያ ክልል በቀድሞው አጠራሩ በሲዳሞ ጠቅላይ ግዛት ወርቅ መገኛ መሆኑ የሚታወቀው የሻኪሶ አካባቢ በክልሉ መስተዳድር እንዲሁም የክልሉ የተፈጥሮ ሃብትና ማዕድን ቢሮ የፖሊስ አባላትን አካባቢ ሚሊሺያዎችን በማስተባበር በህገወጥ እንቅስቃሴ ላይ ተሰማርተዋል ያላቸውን 30 ሺህ የሚጠጉ ዜጎችን አካባቢውን ለቀው እንዲወጡ በማድረግ ላይ እንደሚገኝ በዚህም እርምጃ ሳቢያ ከፍተኛ የሆነ ትርምስ መፈጠሩን ከስፍራው የጋዜጣው ዘጋቢ ያስተላለፈው ዘገባ ያስረዳል።</p>

<p>በክልሉ የሚገኘው የጋዜጣው ዘጋቢ ዘገባ ከሆነ የወርቅ ማዕድን ክምችት አለበት በሚባለው በዚሁ የሻኪሶ የወርቅ ማዕድን ማውጫ አካባቢ ባለ ክልል የሚንቀሳቀሱና ከመላው የሀገሪቱ ክልሎች እንደሚመጡ የሚነገርላቸው እነዚሁ በባህላዊ መንገድ ወርቅ የማውጣት ስራ ላይ የተሳማሩ ናቸው በሚል በክልሉ መስተዳድርና የማዕድን ማውጣት ስራ ላይ የተሰማራ ኢንቨስተር ለማስረከብ በሚል ሰበብ አካባቢውን ለቀው እንዲወጡ የተደረጉ ዜጎች መካከል አንዳንዶቹ ቀደም ሲል በተለያዩ ወንጀሎች ተሰማርተዋል በሚል ክስ ጥርጣሬ ሳቢያ ለወህኒ የተዳረጉ መሆኑን የደረሰን ዜና ያስረዳል።</p>

<p>እንኚሁ በወርቅ ማዕድን ማውጫው አካባቢ ሲንቀሳቀሱና በባህላዊ የማዕድን ማውጣት ስራ ላይ ተሰማርተዋል የተባሉ ከ30 ሺህ በላይ ዜጎች በዓመት አንድ ሺህ ኪሎ ግራም ወርቅ እንደሚያወጡና በህገወጥ መንገድ ወደ ኬንያ በማሻገር ስራ ላይ የተሰማሩ መሆናቸውንም የክልሉ መስተዳድር ባለስልጣናት ይናገራሉ ሲል የገለፀው የጋዜጣው ዘጋቢ በክልሉ ፍቃድ አውጥተው በባህላዊ የወርቅ ማውጣት ስራ ላይ የተሰማሩ ግለሰቦችም ፍቃዳቸውን እንዲመልሱ መደረጉን የደረሰን የጋዜጣው ዘጋባ ያስረዳል። የጋዜጣው ዘጋቢ እንደላከው ዘገባ የክልሉ ባለሥልጣናት አንዱ የሆኑት አቶ ኤርቦ ከ30 ሺህ በላይ የሆኑ ግለሰቦችን ከስፍራው ለማባረር የተወሰነው የማዕድን ማውጣት ስራ ህግና ስርዓት አስይዞ ለማሰራት የተወሰደ እርምጃ ነው ሲሉ ተናግረዋል ሲል የጋዜጣው ዘጋቢ ዘገባ ያስረዳል።</p>

<p>ይህ በእንዲህ እንዳለ በወንዶ ገነት የደን ኮሌጅ በማስተማር ስራ ላይ የተሰማሩ የውጭ ሃገር ዜጋ በጉዳዩ ላይ ከጋዜጣው ዘጋቢ ጋር ባደረጉት ውይይት እነዚህ በ30 ሺህ የሚገመቱ ግለሰቦች ከስራ መፈናቀል ከተለያዩ አቅጣጫዎች የማኅበራዊና የኢኮኖሚያዊ ችግሮችን ሊፈጥር ይችላል ተብሎ ማካካሻ የሆነ የስራ መስክ ሊፈጠርላቸው ይገባል ሲሉ መናገራቸውን የጋዜጣው ሪፖርተር ዘገባ ያስረዳል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ጥቅምት 11 1991</a></p>

</body>
</html>	
