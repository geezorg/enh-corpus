<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምባሳደር ግርማ አስመሮም የሐሰት ብር ማሰራጨታቸው ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አምባሳደር ግርማ አስመሮም የሐሰት ብር ማሰራጨታቸው ታወቀ</h1>


<p>በኢትዮጵያ የኤርትራ አምባሳደር በመሆን ሲሰሩ የነበሩት አምባሳደር ግርማ አስመሮም የኢሳያስ አፈወርቂ መንግስት በኢትዮጵያ እንዲንቀሳቀስ አቋቁሞት በነበረው በሕቡዕ የሚንቀሳቀሰው የሕዝባዊ ዲሞክራሲያዊ ለፍትሕ ግንባር የተባለ አሸባሪ ቡድንን ሲመሩና ሲያስተባብሩ እንደነበርይህም ተግባራቸው በመታወቁና በመረጋገጡ ምክንያት ከሀገር እንዲወጡ የተደረገ መሆኑን የውጭ ጉዳይ ሚኒስቴር አስታወቀ።</p>

<p>የኢትዮጵያ ውጭ ጉዳይ ሚኒስቴር በጉዳዩ ላይ ከኤርትራ በኩል የቀረበውን ክስ ባስተባበለበት በዚሁ መረጃ መሰረት በመላው ኢትዮጵያ የሚንቀሳቀስና ሕገ ወጥ የገንዘብ ዝውውርና የጦር መሣሪያዎችን በማሰራጨት የኢትዮጵያን ሰላምና ደህንነት አደጋ ላይ ለመጣል ሲንቀሳቀስ የነበረውን ቡድን በመምራት ተግባር ላይ የተሰማሩት ግርማ አስመሮም ለአንዳንድ ሕገወጥ የዝርፊያና የውንብድና ተግባር የሚፈፅሙ ቡድኖችንና አባሎችን በማስታጠቅ እንዲሁም የሐሰት የብር ኖቶችን በማተምና በማሰራጨት የኢትዮጵያን ኢኮኖሚ አደጋ ላይ ለመጣል የሚንቀሳቀሱ እንደነበርና በተለይም ለዚህ የኤርትራውያን የሕቡዕ የሽብርና የውንብድና ተግባር እንደ ዋና ዕዝ መካከል በመሆን በአዲስ አበባ የሚገኘው የኤርትራ ኤምባሲ ያገለግል እንደነበር አጋልጠዋል።</p>

<p>የኤርትራ ኤምባሲ ለዚሁ የሐሰት የብር ኖቶችን እያተመ እንደሚያሰራጭ ለዚሁ ተግባር የሚጠቀሙባቸው ቁሳቁሶች ህገወጥ የጦር መሣሪያዎች ፈንጂዎችና ቦምቦችን ክምችት በኤምባሲው ሕንፃ በመገኘቱና ከአምባሳደሩ መኖሪያ ቤት በተመሳሳይ የሕገ ወጥ ጦር መሣሪያ ክምችት በመገኘቱ ሳቢያ የኢትዮጵያ መንግስት የኤርትራን አምባሳደር ለማባረር መገደዱን የደረሰን ዜና ያስረዳል።</p>

<p>ይህም እርምጃ የተወሰደው የቪየና የዓለም አቀፍ የዲፕሎማሲያዊ ሕግ በሚያዘው መሠረት እንደሆነ ከውጭ ጉዳይ ሚኒስቴር የተገኘው ዜና ያስረዳል።</p>

<p>የኤርትራ መንግሥት በበኩሉ በሕገወጥ ተግባር ላይ ተሰማርተው የተገኙት አምባሳደር የመባረር ተግባርን ሌላ ስምና ምክንያት በመስጠት ለፖለቲካ መጠቀሚያ ሲገለገልበት እንደቆየ የገለፀው የኢትዮጵያ ውጭ ጉዳይ ሚኒስቴር መግለጫ ኢትዮጵያ የኤምባሲውን ጽ/ቤት ያሸገችው ለአምባሳደሩና ለኤርትራ መንግስት ሕገ ወጥ ድርጊት ማስረጃ የሆነውን የሕገወጥ ትግባር ማራመጃ የሆኑ ቁሳቁሶች ስለሚገኙበት እንደሆነና በሌላ በኩል ግን የኤርትራ ዲፕሎማቲክ ተግባር በማስፈፀም ላይ የሚገኙትን ኤርትራዊ ዲፕሎማት መብት እንደተከበረ ያለ መሆኑን የደረሰን ዜና ያስረዳል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር መጋቢት 15 ቀን 1991</a></p>

</body>
</html>	
