<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ውስጥ የሕቡዕ ቡድን ያካሄደው ዝርፊያ ተጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ውስጥ የሕቡዕ ቡድን ያካሄደው ዝርፊያ ተጋለጠ</h2>


<p>በኤርትራውያኖች ስብስብ የተቋቋመው በኤርትራ ኮሚኒቲ ከለላ ባዶ9 (09) በሚል ምስጢራዊ ኮድ ስር የተደራጅት እኒሁ ግለሰቦች ኢትዮጵያ ውስጥ የቆዩ ለብዙ ዓመታት የኖሩ የኢኮኖሚ አውታሩን በሚገባ የሚያውቁት ከፍተኛ የሀብትና የተቀማጠለ የኑሮ ደረጃ የነበራቸው ሲሆኑ የፖሊስ ምርመራዎቻቸው እንደሚያሳዩት እነኚሁ ግለሰቦች ኤርትራዊና ኢትዮጵያዊ በሚል የሁለት ዜግነት መታወቂያ ሲጠቀሙ እንደቆዩ ለማወቅ ተችሏል።</p>

<p>እነዚሁ ግለሰቦች እንደ አስፈላጊነቱና አመቺነቱ ማንነታቸውን እየለዋወጡ የሀገሪቱን ንብረት ሲዘርፉ ቆይተዋል። ከነዚህም መካከል ኃይለአብ ገ/ሥላሴ አስመጪና ላኪ የተባለው ድርጅቱን በስሙ የሰየመው ይኸው ግለሰብ ዜግነቱ ኤርትራዊ ሲሆን ኢትዮጵያ ውስጥ ደግሞ ኢትዮጵያዊ የሚል ማስረጃ ባለቤት ነው። በዚሁ መሠረት አስመጪና ላኪ ድርጅት ከፍቷል። ወደ ኤርትራ ዕቃ ሲያቀርብ ባንኮች በሚያደርጉት ልውውጥ ኤል ሲ ብቻ እንዲሆን በመንግስት በመደንገጉ እነ ኃይሌ እዚህ በጥሬ ብር እየገዙ ወደ ኤርትራ ለመላክ ባለመቻላቸው ይህን ለማካካስ ኃይሌ ወደ ሱዳን የመን ወይም ሌላ አገር መላክ እንደፈለጉ ያስረዳሉ። የፈለጉትን በርበሬ፣ ዝንጅብል፣ ቡና አስጭነው ወደ አሰብ ሲደርሱ ይህንኑ ጥሬ እቃ የኤርትራ መንግሥት ይቀበለዋል። ከእነርሱ የተረከበውን የኤርትራ መንግስት በዶላር ወደ ውጭ ለገበያ ያቀርበዋል።</p>

<p>እነዚሁ ግለሰቦች በኤርትራዊነት ስም ሲንቀሳቀሱ ከዚህ በቅብብሎሽ ወደ ኤርትራ በተጓዘው ዶላር የተወሰነውን ይዘው በመምጣት ዶላር ይዘው የገቡ ሕጋዊ ነጋዴዎች መስለው ይቀርባሉ። ከዚሁ የተወሰደውን ዶላር እንደ አዲስ ባንክ ይዘው በመቅረብ ይመነዝራሉ። ይህ አሰራር የባንክ ፍቃድ እንዲያገኙ ይረዳቸዋል። በዚህም ተጠቅመው ዶላሩን ወደ ብር ብሩን ወደ ዶላር ለመመንዘር ሴራዎቻቸውን ያመቻቻሉ። በዚህ ዘዴ ሲጠቀሙ ከነበሩት ብርሃኔ ምሕረት አብና ጐይቶም ወልደ አብ የተባሉት 470 ኩንታል ዝንጅብል፣ 326 ኩንታል በርበሬ አስጭነው ወደ ኤርትራ ሲያግዙ በፖሊስ ለመያዝ ችለዋል።</p>

<p>ተመስጌን ኢዮብና ዮሐንስ ገ/እግዚአብሔር የተባሉት ኤርትራውያን ፀሐይ ፍስሐዬ በምትባልና ኤርትራዊ ሆና ኢትዮጵያዊ በሚል መታወቂያ አዲስ አበባ ውስጥ የላኪነት ፍቃድ በተሰጣት ሴት አማካኝነት ዓረብ አገር የሚልኩ እያስመሰሉ በርበሬ ወደ አስመራ ሲጭኑ የቆዩ ናቸው።</p>

<p>በመጨረሻ 220 ኩንታል በርበሬ ጭነው ወደ ኤርትራ በመጓዝ ላይ ከነበረ ከባድ መኪና ጋር በቁጥጥር ስር ሊውል በቅቷል። በዚህ ስውር የኢኮኖሚ አሻጥር የኢትዮጵያ ብሔራዊ ባንክና የንግድ ሚኒስቴር ከተጭበረበሩት ክፍሎች ዋናዎቹ ናቸው። በአዲስ አበባ የፍትሕ ሚኒስትር ተጠሪ ጽሕፈት ቤት በከፈተው የክስ ማመልከቻ «ተከሳሽ ብርሐን ምሕረት አብና ጐይቶም ወልደ አብ በትውልድ ኤርትራውያን ሆነው እያሉ ኢትዮጵያውያን ለመሆናቸው ምንም ማረጋገጫ ሳይኖራቸው መንግስታዊ መሥሪያ ቤት የሆኑትን የንግድ ሚኒስትርና የኢትዮጵያ ብሔራዊ ባንክን በማጭበርበር የአስመጭነትና የላኪነት ንግድ ፈቃድ የባንክ ፈቃዶችን በእጃቸው ካስገቡ በኋላ 376 ኩንታል በርበሬ 470 ኩንታል ዝንጅብል ወደ የመንና ሱዳን የሚያቀርቡ አስመስለው ባልተፈቀደ መንገድ ወደ አሰብ ኤርትራ ሲያጓጉዙ መገኘታቸውንና ይህንንም በሰው ማስረጃ መረጋገጡ አድራጐታቸውም በወንጀለኛ መቅጫ ሕግ ቁጥር 658/መ ተጠቅሶ ክስ እንዲቀርብባቸው ተወስኗል» ይላል።</p>

<p>እነዚህ ግለሰቦች ኢትዮጵያዊ ነን በማለታቸው ኤርትራውያን የላኩላቸውን ዶላር ከአገራቸው ያመጡ በማስመሰልና በማጭበርበራቸው ንግድና ኢንዱስትሪ ሚኒስቴር በቁጥር አስገ000899/001053 በተጠቀሰ ደብዳቤ ንግድ ፈቃድና 00045/00449255 000323/98 የተመዘገባ የባንክ ምንዛሬ ፍቃድ ሰጥቷቸዋል።</p>

<p>ይህንንም ማግኘት በመቻላቸው እንዲህ ዓይነቱን ዘረፋ ለመግታት መንግስት በኤርትራና በኢትዮጵያ ያለው የገበያ ልውውጥ በባንኮች በኩል እንዲሆን ያስተላለፈውን ውሳኔ ጥሰው ለረጅም ጊዜ ዘረፋውን ሲፈፅሙ ቆይተዋል። ሰዎቹ ወደ ዓረቡ ወይም ሌላ አገር ለመላክ ፍቃድ ቢያወጡም የሚፈልጉትን አሳምነው ወደ ሱዳን፣ የመን ሳዑዲ ዓረቢያ ይበሉ እንጂ የተጋዘው እህል አሰብን አልፎ አያውቅም የባሕር ትራንዚት አገልግሎት ግለሰቦቹ ለባሕር ጉዞ ውል ብቅ ብለው እንደማያውቁ አስታውቀዋል።</p>

<p>የኢትዮጵያን ቡና በብር እየሸመቱም ሆነ እየሰረቁ ኤርትራ ለማጋዝ የተዘረጋው ባዶ9 (09) የኮድ ስም የሚታወቁት አቀናባሪዎች ቡና ቦርድን፣ ባንክን፣ የከባድ ጭነት ተሽከርካሪዎች ማሕበራትን በማደናገር ቡናውን ወደ ኤርትራ ሲልኩ የቆዩ ናቸው።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ሚያዝያ 20 ቀን 1991</a></p>

</body>
</html>	
