<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብፅ በአባይ ውሃ ላይ የኮታ ጥያቄ አቀረበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ግብፅ በአባይ ውሃ ላይ የኮታ ጥያቄ አቀረበች</h1>


<p>የግብፅ መንግሥት በአባይ ወንዝ ላይ ያለውን ጥቅም ለማስጠበቅ ውስጥ ውስጡን በስፋት እየተንቀሳቀሰ መሆኑንና በኢትዮ ኤርትራ የድንበር ውዝግብ ወቅት ከኤርትራ ጀርባ በመሆን የእጅ አዙር ድጋፉን እያደረገ እንደሆነ እየተገለፀ ባለበት በአሁኑ ወቅት ተጨማሪ የውኃ ፍጆታ ከአባይ ወንዝ ላይ እንደሚፈልግ እየገለፀ መሆኑ ተገለፀ።</p>

<p>ባለፈው ሳምንት ቅዳሜ የግብፅ የውኃ ሀብት ሚኒስትር የሆኑት ሙሐመድ አብደላ ሀሊማ አቡዘይድ «በአባይ ወንዝ ላይ ያለውን የውኃ ፍጆታ ኮታችንን ለመጨመር እየተንቀሳቀስን ነው። ይህንንም ፍላጐታችንን ተግባራዊ ለማድረግ ከአባይ ወንዝ ተፋሰስ አገሮች ጋር ተባብሮ ለመስራት በእንቅስቃሴ ላይ ነን» ሲሉ የገለፁ መሆኑን ከካይሮ አሶሺየትድ ፕሬስ ዘግቧል።</p>

<p>ይህንን የውኃ ፍጆታ ጥያቄን በተመለከተ የግብፅ መንግስት እስካሁን ያቀረበው ኦፊሻል የሆነ አሳብ እንደሌለ ሆኖም ግን ወደፊት ለሚመለከታቸው አገር መንግስታት ለማቅረብ ዝግጅቱን ማጠናቀቁን ገልጿል።</p>

<p>በካይሮ በተካሔደው የአረብ ሊግ በረሀማነትን ለመከላከልና የአረብ አገሮችን የውኃ ፍጆታ በተመለከተ በተካሄደው በዚሁ የሁለት ቀናት ኮንፍረንስ ላይ የግብፅ የውኃ ሃብት ሚኒስትር የተናገሩትን በመጥቀስ የተዘገበው ዘገባ እንዳስረዳው ከሆነ የሱዳንና የኢትዮጵያ መንግሥታት በጉዳዩ ላይ ከሌሎች የተፋሰሱ አገሮች የበለጠ ኃላፊነትና መብት ያላቸው መሆኑን የግብፅ መንግስት የሚያምንና የሚያውቅ ቢሆንም በአረብ አገሮች አካባቢ ያለውን በረሀማነት ለመከላከል ለሚያካሂደው እንቅስቃሴ የአባይ ወንዝ ቁልፍ የሆነ ድርሻ እንዳለው አስታውቀዋል።</p>

<p>ይህ በዚህ እንዳለ የኢትዮጵያ የውኃ ሀብት ልማት ሚኒስትር አቶ ሽፈራው ጃርሶ በበኩላቸው አዲስ አበባ ውስጥ በሁለቱ አገሮች መሀከል የውሃ አጠቃቀምን በተመለከተ በቅርቡ ስብሰባ እንደሚካሔድ ጠቁመው ስለስብሰባው ሒደትና የኢትዮጵያን አቋም በሚመለከት ከስብሰባው በፊት ጋዜጣዊ መግለጫ እንደሚሰጥ ገልፀዋል። ከአስር የዓባይ ተፋሰስ አገሮች የሚመጡ የውኃ ሀብት ሚኒስትሮችም በመጭው ግንቦት ወር አዲስ አበባ ላይ ተገናኝተው ስለዓባይ ወንዝ ውሃ ክፍፍልና ጥቅም ላይ ስላልዋሉ ገባር ወንዞች ጉዳይም ውይይት እንደሚያካሂዱም ታውቋል።</p>


<p class="align-center"><a href="/Gazettas/Examiner/info/Examiner.sera.html">ከኤግዛማይነር ሚያዝያ 13 ቀን 1991</a></p>

</body>
</html>	
