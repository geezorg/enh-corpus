<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአርሚ አቪየሽን አውሮፕላኖች ወደ መቀሌ፣ ደብረዘይትና ባሕር ዳር ተወሰዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአርሚ አቪየሽን አውሮፕላኖች ወደ መቀሌ፣ ደብረዘይትና ባሕር ዳር ተወሰዱ</h1>


<p>ውስጥ ለውስጥ ሲብላላ የከረመው የምድር ኃይል ጠቅላይ መምሪያ ይዞታ ሽያጭ ጉዳይ ወደ ተግባር ሊሸጋገር ከመጨረሻው ምዕራፍ ላይ መድረሱን ከውስጥ አዋቂ ምንጮች ዘገባ ለማወቅ ተችሏል። ይኼንኑ ጉዳይ የሚያረጋግጠው ዘገባ አክሎ እንደሚገልጠው ከሆነ በጠቅላይ መምሪያው ውስጥ የነበሩ ወታደሮች የካቲት 26 ቀን 1994 ዓ.ም ቅጥር ግቢውን ለቅቀው በመውጣታቸው አካባቢው የተወረረ ወረዳ መስሏል ይላል።</p>

<p>እነዚሁ ወታደሮች ጦር ኃይሎች ሆስፒታል ፊት ለፊት ካለው የምድር ኃይል (ቀድሞ የምድር ጦር) ጠቅላይ መምሪያ ነቅለው ከወጡ በኋላ እንዲሰፍሩ የተደረገው ከሜክሲኮ አደባባይ ወደ ትምባሆ ሞኖፖል በሚወስደው መንገድ ላይ በሚገኘው የጥይት ፋብሪካ የጦር ሠፈር ውስጥ ነው። በሌላ በኩል እዚያው ምድር ኃይል ጠቅላይ መምሪያ ግቢ ውስጥ በሚገኘው የአርሚአቪዬሽን ካምፕ ውስጥ የነበሩ የሠራዊቱ አባሎችን በሥፍራው የነበሩት ጥቂት አውሮፕላኖችና ሄሊኮፕተሮችም ሥፍራውን እንዲለቁ ተደርጓል።ዜናው ጨምሮ እንደገለጠው ከሆነ አውሮፕላኖቹና ሂሊኮፕተሮቹ ከቀድሞ ማረፊያቸው የተወሰዱት ወደ መቀሌ ደብረዘይትና ባህር ዳር መሆኑ ተመልክቷል። ይህንን የሚያጠናክረው የምንጮቻችን ዘገባ ይህንን ሁኔታ የበለጠ ያጠናከረው እንደሚከተለው ነው።</p>

<p>1ኛ በምድር ጦር ግቢ ውስጥ የሚገኙትን የጦር አውሮፕላኖች ለመጠበቅ..... ሕወሓት ከተከፋፋለ በኋላ ከመቀሌ አየር ኃይል ጣቢያ አካባቢ ለዚሁ ሥራ (ለጥበቃ) አዲስ አበባ የመጡት ወታደሮች ናቸው ግቢውን ለቀው ወደ ጥይት ቤት እንዲዛወሩ የተደረገው።</p>

<p>2ኛ እነዚሁ ወታደሮች የካቲት 26 ቀን ምሽት ለወታደራዊ ልምምድ ወደ ሰንዳፋ መስመር የሄዱትን ባልደርቦቻቸውን ጠብቀው ጓዛቸውን ቋጥረው የምድር ጦርን ግቢ ለቀው ለመውጣት በጥድፊያ ላይ ነበሩ።</p>

<p>3ኛ ቀደም ሲል የምድር ጦርን ግቢ ሲጠብቁ የነበሩት ወታደሮች ግን አሁንም በግቢው ውስጥ ይገኛሉ።</p>

<p>4ኛ ለዚህ ሁሉ ምክንያት ነው የተባለው ባለሀብቱ ሼህ አላሙዲን ወይም ሌሎች በጨረታ አሸናፊ የሆኑ ባለሀብቶች የይዞታውን ርክክብ በቅርቡ ይፈጽማሉ በመባሉ መሆኑን አብራርቷል።</p>

<p>የመከላከያ ሚኒስቴር የጦር መሥሪያ ቤቶችን፣ የጦር ካምፓችንና ከሚኒስቴር መሥሪያ ቤቱ ጋር ተያያዥነት አላቸው የተባሉትን ተቋማት በሙሉ ከከተማ ክልል ውጭ ለመመሥረት በሚል ሰበብ የቀድሞ ወታደራዊ ይዞታዎችን መሸጥ መጀመሩ የሚታወስ ነው።</p>

<p>እስካሁን እንደዚህ ዓይነት ዕጣ ከደረሳቸው አካባቢዎች መካከል ለአዋሽ ኩባንያና ለአዋሽ ኢንተርናሽናል ባንክ ዋና መሥሪያ ቤት ሕንፃ ግንባታ በሊዝ ሽያጭ የተዛወረውና ጉዳዩ ግልጽ ባልሆነ ምክንያት ክርክር ያስነሳው ከበድሉ ሕንፃ በስተጀርባ ያለው አወዛጋቢ ሥፍራ ዋነኛ ተጠቃሽ ነው።</p>

<p>ከዚህም ሌላ ከጃንሜዳ በስተጀርባ የነበረው የማዕከላዊ ዕዝ ሆስፒታል አገልግሎቱን አቋርጦ የሕንፃው ጣሪያዎች፣ በርና መስኮቶች እንዲሁም የሕክምና መገልገያዎች ተነቃቅለው ወደ ሌላ ቦታ (ትግራይ?) መወሰዳቸው ሲታውቅ፣ ካለፉት ሁለትና ሦስት ዓመታት ወዲህ ይህ ግዙፍ ሆስፒታል አርፎበት የነበረው የተንጣለለ ሥፍራ በጦርነት የወደመ እስኪመስል ብዙዎችን በሚያሳዝን መልኩ ፍርስርሱ ወጥቷል።</p>

<p>"የምድር ኃይል ጠቅላይ መምሪያ የወደፊት ዕጣ ፈንታ ከዚህ አይደለም" የሚሉ ታዛቢዎች፣ አካባቢውን በሊዝ ሽያጭ ለሌላ ወገን ለማስተላለፍ ዕቅድ መያዙ ከመታወቁ ውጭ ምን ይዞታውን እንደገዛው ይፋ የሆነ ጉዳይ የለም። ይሁን እንጂ ቱጃሩ ሼህ ሞሐመድ ሁሴን አላሙድን የምድር ጦር ጠቅላይ መምሪያንና የአርሚ አቪዬሽን ይዞታ የነበሩትን ቦታዎች መግዛታቸውን የሚገልፁ ዘገባዎች ቀደም ባሉት ጊዜያት ሲሰራጩ ቆይተዋል። ሆኖም ይህ መረጃ በመንግሥትም ሆነ በባለሀብቱ ማረጋገጫ አልቀረበበትም። </p>


<p class="align-center"><a href="/Gazettas/ZareNew/info/ZareNew.sera.html">ከዛሬ ነው የካቲት 30 ቀን 1994</a></p>

</body>
</html>	














