<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ባድመ ወደፊት የኢትዮጵያ እንደሚሆን ጥርጣሬ የለኝም" ዶ/ር ተቀዳ አለሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ባድመ ወደፊት የኢትዮጵያ እንደሚሆን ጥርጣሬ የለኝም" ዶ/ር ተቀዳ አለሙ</h1>


<p>በኢትዮጵያና በኤርትራ መካከል ስላለው የድንበር ውዝግብ በአልጀርስየተደረሰውን ስምምነት ተግባራዊ እንደምታደርግ ኢትዮጵያ በድጋሚ አስታወቀች። የኢትዮጵያ ውጭ ጉዳይ ሚ/ር ባለፈው ረቡዕ ያወጣው አስቸኳይ መግለጫ የሻዕቢያው መሪ ኢሳያስ አፈወርቂ ለድንበር ኮሚሽኑ የፃፉትን ደብዳቤና ማክሰኞ እለት የኤርትራ ውጭ ጉዳይ ሚ/ር ያወጣውን መግለጫ መሠረት ያደረገ መሆኑ ታውቋል።</p>

<p>የኤርትራ መግለጫ የድንበር ኮሚሽኑን ሕልውና ጥያቄ ውስጥ ለማስገባት የሚመስልና የሠላሙን ሂደት ለማደናቀፍ የተደረገ መሆኑን የኢትዮጵያ መግለጫ ይጠቅሳል። "ይኼ በኤርትራ በኩል እየተቃጣ ያለው ጉዳይ ልክ በአሁኑ ጊዜ የድንበሩ ኮሚሽኑ የማካለል ተግባር ለመጀመር በተዘጋጀበትወቅት መሆኑ ነው" ሲል መግለጫው ኤርትራን ይከሳል።</p>

<p>የውጭ ጉዳይ ሚ/ር በመግለጫው.... ከኤርትራ ፕሬዚዳንት እንደተገለፀው የድንበር አካላይ ኮሚሽን ከቅኝ ገዥዎች ጋር የተገባውን ውል ያላገናዘበና ድንበሩን በሚመለከት ደግሞ የዓለም አቀፍ ግዛትን አልተከተለም የሚል ነው። በተጨማሪም "ምስጢርን ያልጠበቀ፣ በማስረጃ ያልተደገፈ ውሳኔና በፖለቲካ እይታ የተነዳ ኮሚሽን ነው" ሲሉ ኢሳያስ መናገራቸው ገልጿል።</p>

<p>ኢትዮጵያ በበኩሏ የድንበር አካላይ ኮሚሽኑን ሕልውና ጥያቄ ውስጥ አስገብታ አታውቅም። በኤርትራ በኩል ግን አሁንም የሰላሙን ሂደት ለማደናቀፍ የሚደረግ ሙከራ መኖሩን መግለጫው ገልጾ ኤርትራ ከአደናቃፊ ተግባሮቿ መታቀብ እንዳለባት አስጠንቅቋል።</p>

<p>በሌላ በኩል ጠ/ሚ መለስ ዜናው በአውሮፓ ሕብረት የኢትዮ-ኤርትራ መልዕክተኛ የሆኑትን ሚ/ር ሬኖ ሴሪን ባለፈው ረቡዕ በጽ/ቤታቸው ተቀብለው አነጋግረዋል። ጠ/ሚ መለስ መልዕክተኛውን በጽ/ቤታቸው ተቀብለው ባነጋገሩበት ወቅት... በኢትዮጵያና ኤርትራ መሃከል በአልጀርስ የተፈረመውንስምምነት ኢትዮጵያ በተሟላ መልኩ ተግባራዊ እያደረገች መሆኑ ተገልጿል።</p>

<p>ለጣሊያናዊ ሚ/ር ሬኖ ሴሪ ጠ/ሚ መለስ እንደገለፁት ከሆነ ሀገራችን የሰላም ስምምነቱን ሙሉ በሙሉ በተግባር ለመተርጐም ወደ ፊት ጥረቱ እንደሚቀጥል ጠቅሰው ለሰላም ስምምነቱ ተግባራዊነት በቁርጠኛ አቋም ዓለምአቀፉ የድንበር ኰሚሽን የሁለቱን አገሮች ድንበር አስመልክቶ የሰጠውን ውሳኔ ኢትዮጵያ መቀበሏን፣ ተግባራዊም እያደረገች መሆኗን አብራርተዋል።</p>

<p>ሬኖ ሴሪ በፊናቸው ኢትዮጵያ የድንበር ኰሚሽኑን ውሳኔ መቀበሏን የአውሮፓው ሕብረት በጥሞና የተመለከተው ጉዳይ መሆኑን ገልፀው ኢትዮጵያ ለሰላም የምታሳየው በጐ ፍቃድ ቁርጠኝነትንና የሰላም ሂደቱን በተግባርለመተርጐም የምታደርገው ጥረት በአውሮፓው ሕብረት ተቀባይነት ያገኘ መሆኑን አስረድተዋል።</p>

<p>የአውሮፓው ሕብረት ተወካይ በአሁኑ የድንበር ውዝግቡ በተካረረበት ወቅት ደግሞ አዲስ አበባ መገኘት ምን ያህል እየሰፋ የመጣውን ውጥረት ያረግበዋል የሚል ጥያቄ ተነስቷል። በድንበሩ ጥያቄ ዙሪያ ተከፍቶ በነበረው ጦርነት በሁለቱም ወገን ከመቶ ሺህ በላይ ወጣት የሠራዊቱ አባላትመስዋዕትነት መክፈላቸው አይዘነጋም።</p>

<p>በተያያዘ ዜና ዶ/ር ተቀዳ ዓለሙ የኢትዮጵያ የውጭ ጉዳይ ሚኒስትር ዴኤታ ባድመ የኢትዮጵያ እንደሚሆን ጥርጣሬ የለኝም ሲሉ ለቢቢሲ ከትናንት በስቲያ ምሽት ገለፁ።</p>

<p>ኢትዮጵያ ለኢትዮ-ኤርትራ የድንበር ኮሚሽን ስለባድመ አቤቱታ አቅርባለች የተባለውን ዜና የኢትዮጵያ የውጭ ጉዳይ ም/ሚኒስትር ተቀዳ ዓለሙማመናቸውንም ከቢቢሲ ዘገባ መረዳት ተችሏል።</p>

<p>ዶ/ር ተቀዳ ዓለሙ ኒታ ባላ ከተባሉ የቢቢሲ ዘጋቢ ጋር ውይይት ሲያካሄዱ ጥያቄው መቅረቡን አረጋግጠው በጉዳዩ ላይ ጠለቅ ያለ መግለጫ መስጠት እንደማይፈልጉና ምስጢር መሆኑን አብራርተዋል።</p>

<p>በዘገባው መሠረት ኢትዮጵያ ድንበሩ ሲካለል ተሰራ የተባለውንና ኢትዮጵያ ያልፈለገችውን "የድንበር ውሳኔ እንደገና እንዲስተካከል" የሚል ይገኝበታል የተባለ መሆኑ የተረጋገጠ ሲሆን፣ የተባበሩት መንግሥታትና የሁለቱን አገሮች ጉዳይ በመከታተል ላይ የሚገኙት የአውሮፓው ልዩ መልዕክተኛ አዲስ አበባ በጐበኙበት ጊዜ ኢትዮጵያ የድንበሩን ውሳኔ ተቀብለዋለች መባሉ ይታወሳል።</p>

<p>ሚኒስትር ዴኤታው ጥያቄ ማቅረብ በተሰጠን መብት የሚቻል ነው ካሉ በኋላ ኤርትራ በኮሚሽኑ ውሳኔ አልተቀበለችም ብለዋል። አያይዘውም የድንበር ኮሚሽኑ ደንብ ሁለቱም ወገኖች የተወሰኑ ጥያቄዎችን ማቅረብ እንደሚችሉ ይፈቅዳል ብለዋል። በባድሜ ጉዳይ በሰጣችሁት መግለጫ ተሳስታችኋል ይባላል። በሌላ በኩል እናንተ መቶ በመቶ ድል አገኘን ትላላችሁ ለተባለው ጥያቄ ሚኒስትሩ ሲገልጹ "በጦር ሜዳ አሸንፈናል፣ በመጨረሻም በሄግ አሸንፈናል" በማለት ባድመ የኢትዮጵያ መሆን አለመሆኗ አጠራጣሪነቱን አረጋግጠዋል። በውጭ ጉዳይ ም/ሚ/ር ዶ/ር ተቀዳ አለሙ ገለፃ መሠረት ቀደም ሲል ጠ/ሚ መለስና አቶ ስዩም መስፍን "ባድመ የኢትዮጵያ ሆኗል"በማለት ከሰጡት መግለጫ ጋር የሚጋጭ መሆኑን መረዳት ተችሏል።</p>


<p class="align-center"><a href="/Gazettas/ZareNew/info/ZareNew.sera.html">ከዛሬ ነው ግንቦት 17 ቀን 1994</a></p>

</body>
</html>	














