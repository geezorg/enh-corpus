<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የምንበላውና የምናድርበት የለንም፤ ለማኝ ሆነናል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የምንበላውና የምናድርበት የለንም፤ ለማኝ ሆነናል»</h1>


<p>ከ100 በላይ የሚሆኑ የአዲስ አበባ ዩኒቨርስቲ ተማሪዎች በፖሊስ መታወቂያቸውን እየተቀሙ መባረራቸውን ገለፁ፣ ምግብና መጠለያ በማጣትም ተንገላተናል ይላሉ የዩኒቨርስቲው አስተዳደር በበኩሉ እንዳስታወቀው «በፖሊስ መታወቂያቸው የተወሰደባቸው ተማሪዎች መማር የማይፈልጉ ረብሸኞች ናቸው» ብሏል። ዝርዝሩን የአሜሪካን ድምፅ የአ/አ ዘጋቢ ዘላለም ገመቹ ለሬዲዮው አቅርቦ ነበር።</p>

<p>«በርካታ ተማሪዎች በ6 ኪሎ ካምፓስ ዋና በርና በ5ተኛ በር አካባቢ ተሰብስበው ይታያሉ። ከግቢው ጥበቃ ፖሊስ ጋር የተፋጠጡ ይመስላሉ። የአ/አ ዩኒቨስርስቲ ተማሪዎች አንዳንዶቹ በሰጡት ቃል ከዚህ ቀደም ጀምሮ ላቀረቧቸው ጥያቄዎች በሙሉ ምላሽ ሳይሰጥ (ከሐሙስ) ጀምሮ መታወቂያቸውን ተነጥቀው መባረራቸውን ይናገራሉ።</p>

<p>«ስሜን መግለፅ አልፈልግም የመጣሁት ከአማራ ክልል ነው። ከመጀመሪያ ጀምሮ የክፍለ ሀገር ልጅ ነኝ፣ እዚህ ዘመድ የለኝም። ከመጀመሪያውኑ ከፍተኛ እንግልት የደረሰብን እኛ የክፍለ ሀገር ልጆች ነን። ስውር ደባ ሲደረግብን ነበር። ድባብ (ከዩኒቨርስቲው ፊት ለፊት ያለ ምግብ ቤት) በረንዳ ሁሉ ያደርንበት ጊዜ አለ። እኛ በጣም ስንገላታና ትምህርትም እንደማይጀመር ተማሪው ወስኖ ለግንቦት 15 ስንለያይ የምንገባበት ቦታ አጣን። ምንም ዘመድ የለንም። የተወሰኑ የምናውቃቸውና የምንግባባቸው ተማሪዎች ጥቂት ልጆችን ከድባብ በር ላይ ወደየዘመዶቻቸው ወሰዱ። ሌሎቻችን እንድሁ ከሰው በተሰባሰበልን ገንዘብ ወደየክፍለሀገር ሄድን። ለግንቦት 15 ተብሎ ስለነበር በቀኑ ተመልሰውን መጥተን ምሳችንን እየበላን ሳለ ገና እጃችንን ስንታጠብ ከካፌ ፖሊስ አሯሩጦን ደብድቦን በጣም ቀጥቅጦን የተጐዱ ሁሉ አሉ። ፖሊስ መታወቂያችንን ቀምቶ ከግቢ አባሮናል። አሁንም ምንም መጠጊያ የለንም። አንድ መቶ አካባቢ እንሆናለን አሁን የለመንን ነው። ግራ ገብቶናል። በላይኛው በር ሄደን ስንጠይቅ «ምንም አናውቅም ሂዱ ከዚህ» ብለውናል። እስካሁን ምንም የሰማነው የለም እኛ እዚህ እየተንገላታን ነው። አሁን በብርድ እየተጠበስን ድባብ በር ላይ ነው የምናድረው» በማለት ያሉበትን ሁኔታ በዝርዝር ገልጿል።</p>

<p>ወደዩኒቨርስቲ ግቢ መግባት የሚችሉት የተማሪ መታወቂያ የያዙ ብቻ ናቸው። መታወቂያ የሌላቸው ፈፅሞ አይገቡም። ተማሪዎቹ ምግብ፣ መጠለያ፣ ትምህርትና ሌሎች ከዩኒቨርስቲው በነፃ የሚያገኙትን ጥቅማ ጥቅሞች አጥተናል ሲሉም ይደመጣሉ። ሌሎችም ተማሪዎች እንዳሉት ሁለትና ከዚያም በላይ ሆኖ አብሮ መቆም በግቢው ውስጥ አይቻልም። ወዲያውኑ ሊሰበሰቡ ነው ተብሎ በፖሊስ እንደሚበተኑ ነው የሚናገሩት። በዚህ ጉዳይ ዙሪያ ከተደጋጋሚ ሙከራ በኋላ የአ/አ ዩኒቨርስቲ የአካዳሚክ ዲን ም/ፕሬዝዳንት ኢንጂነር ዶ/ር ኃይሉ አየለን በስልክ ላነጋገረው የአሜሪካን ድምፅ ሬዲዮ ዘጋቢ ዘላለም ገመቹ ም/ፕሬዝዳንቱ ስለሁኔታው ሲገልፁ «አንዳንድ መማር የማይፈልጉ ተማሪዎች በጩኸትና በፉጨት በግቢው ውስጥ ሁከት ለመቀስቀስ ሲያልሙ የሚማሩትን ሲረብሹ» ያገኛቸውን ተማሪዎች ፖሊስ መታወቂያ በመውሰድ ማስወጣቱን አምነዋል። በዚህ መሰረት የ120 ተማሪዎች መታወቂያ በፖሊስ እጅ እንደሚገኝ ዶ/ር ኃይሉ ገልፀው ከረብሻው ጋር ግንኙነት የሌላቸው ተማሪዎች ሁኔታው በፖሊስ ተመርምሮ ከድርጊቱ ነፃ ለሆኑት እንደሚመለስም አስታውቀዋል።</p>

<p>አክለውም ከ1 ወር በላይ የተስተጓጐለውን የመማር ማስተማር ስራ ለማካካስ ተጨማሪ ጊዜ መሰጠቱንና አስፈላጊው የትምህርት ማቴሪያል ተዘጋጅቶ ለተማሪዎች መታደሉን ትምህርትም በመካሄድ ላይ እንደሚገኝ አመልክተዋል።</p>


<p class="align-center"><a href="/Gazettas/Medina/info/Medina.sera.html">ከመዲና ግንቦት 21 ቀን 1993</a></p>

</body>
</html>	
