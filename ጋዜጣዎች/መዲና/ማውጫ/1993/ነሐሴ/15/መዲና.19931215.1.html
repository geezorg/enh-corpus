<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲ ተማሪዎች በራሪ ወረቀት እንደገና በተኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲ ተማሪዎች በራሪ ወረቀት እንደገና በተኑ</h1>


<p>ባለፈው ሳምንት «ከአዲስ አበባ ዩኒቨርስቲ ተማሪዎች» በሚል ርዕስ በዩኒቨርስቲው ግቢና አካባቢው አንድ ወረቀት ተበትኖ ብዙ ሰው እጅ ገብቷል። ወረቀቱን ግን ማን እንዳሰራጨው ባይታወቅም በታዛቢዎች ዘንድ «በረድ ያለው የአካዳሚክ ጥያቄ ለጊዜው ቢዳፈንም ወቅቱን ጠብቆ መፈንዳቱ አይቀሬ ነው» የሚል ግምት አሳድሯል።</p>

<p>ደብዳቤው ለዩኒቨርስቲው ፕሬዝዳንትና ሴኔት በግልባጭ የተላከ ሲሆን ሙሉ ቃሉም እንደሚከተለው ነው፦</p>

<p>ለአዲስ አበባ ዩኒቨርስቲ ተመራቂ ተማሪዎች እንደሚታወቀው እኛ የአዲስ አበባ ዩኒቨርስቲ ተማሪዎች ለዓመታት በዩኒቨርስቲ ውስጥ ተነፍገን የነበረው የአካዳሚክ ነፃነት በነበረው አስተዳደር ይደርስብን የነበረው አስተዳደራዊ በደል ከበቂ በላይ ሆኖ ስላገኘነው ለአንዴና ለመጨረሻ ጊዜ ከሚያዝያ 1 ቀን 1993 ዓ.ም ጀምረን ችግሩ እንዲፈታልን በተቻለ መጠን በቅደም ተከተል ለዩኒቨርስቲው አስተዳደርና ለሚመለከተው የመንግሥት አካል ህግን በተከተለ መንገድና በሰላማዊ አግባብ ጠይቀን ነበር። መንግሥት ጥያቄያችንን ከመመለስ ይልቅ በበኩሉ በወሰደው ኢሰብዓዊ እርምጃ ከመሰረታዊ ጥያቄዎቻችን ውጪ የሆኑ ተጨማሪ ጥያቄዎች ተፈጥረው የተካረረ አቋም እስከመያዝ ተደርሷል።</p>

<p>ይሁን እንጂ ከዚያም በኋላ በዩኒቨርስቲው አስተዳደር ይወጡ የነበሩ መግለጫዎችና ይወሰዱ የነበሩ እርምጃዎች ተማሪውን ማረጋጋት ቀርቶ ለራሳቸው ያልተረጋጉ ነበሩ። በዚህ ምክንያት ውድ የትምህርት ጊዜያት በከንቱ እንዲባክኑ ሆነዋል። ይህን ተከትሎ የአንደኛ የሁለተኛና የሦስተኛ ዓመት ተማሪዎች ጥያቄዎቹ ሳይመለሱ ትምህርት ላለመቀጠል በተለመደ የጋራ ውሳኔያቸው ግቢውን ለቀው ሄደዋል። ነገር ግን እኛ ተመራቂ ተማሪዎች ግልፅ በሆኑና ባልሆኑ ውይይቶች ትምህርት ለመቀጠል ተስማምተን እስከዛሬ ዕለት ደርሰናል። ይሁን እንጂ ከአንዳንድ የመንግስትና የግል መገናኛ ብዙሃን የምንሰማው በዩኒቨርስቲው በኩል «ክሊር» ሳያደርጉ የለቀቁትን ተማሪ ላለመቀበል በዩኒቨርስቲው በኩል አዝማሚያ መኖሩን ነው።</p>

<p>እኛ ተመራቂ ተማሪዎች እነዚህ ወንድሞቻችን መብት ከዳቦ ይበልጣል ብለን አንስተን አሳልፈን ሰጥተን በደስታና በፌሽታ ብንመረቅ ህሊናችን ይፈቅድልናል?? እስኪ የተደበደብነው፣ የሞትነው፣ የቆሰልነውና ትምህርት ያቆምነው እኛ እያንዳንዳችን ነን ብለን እናስብ። ስለዚህ ላነሳናቸው መሰረታዊ የመብት ጥያቄዎችና ታናናሽ ወንድሞቻችን የሆኑትን የአንደኛ፣ የሁለተኛ፣ የሦስተኛ ዓመት ተማሪዎችን የመማር መብት ለመንፈግ የሚደረግ ማንኛውንም እርምጃ አሳስቦናል በትዕግስትም አንመለከተውም። ስለዚህ 1. ዩኒቨርስቲው ለ1994 ዓ.ም ተገቢውን ዝግጅት አድርጎ ተማሪዎችን እንዲቀበላቸው 2. ለዚህና ለጥያቄዎቻችን ተግባራዊ ምላሽ ካላገኘን በ1993 ዓ.ም የተማሪዎች የምረቃ በዓል ላይ የማንገኝ ወይንም የምረቃ በዓሉን እንደምናውክ ሁሉም እንዲያውቅ እናሳስባለን።</p>


<p class="align-center"><a href="/Gazettas/Medina/info/Medina.sera.html">ከመዲና ነሐሴ 15 ቀን 1993</a></p>

</body>
</html>	
