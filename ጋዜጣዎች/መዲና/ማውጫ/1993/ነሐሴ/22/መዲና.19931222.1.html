<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኬንያ በድንበራቸው ልዩ ጥበቃ ለማድረግ ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ኬንያ በድንበራቸው ልዩ ጥበቃ ለማድረግ ተስማሙ</h1>


<p>በኢትዮጵያና ኬንያ ከፍተኛ ባለሥልጣናት መካከል ሲካሄድ የነበረው ምስጢራዊ ስብሰባ መጠናቀቁን ኬቢሲ የተሰኘው የኬንያ ሬዲዮ ጣቢያ ከትላንት በስቲያ ምሽት ዘገበ። በሞምባሳ ከተማ ሲካሄድ የቆየው ይኸው ስብሰባ የተጠናቀቀው በሁለቱ አገራት ድንበር መሐከል ያለውን ጥበቃ ለማጠናከር ስምምነት ላይ ተደርሶ ነው ብሏል።</p>

<p>ባለሥልጣናቱ በሁለቱ አገራት ድንበር አካባቢ የሚታየውን ሕገ ወጥ እንቅስቃሴ ለመግታት በሚል የተካሄደውን ስምምነት አስመልክቶ የኬንያ ምስራቃዊ አካባቢ ኮሚሽነር ወ/ሮ ፊሎሜና ኮች ለኬቢሲ ሲናገሩ ባለሥልጣናቱ በከብቶችና በሌሎችም ህጋዊ ያልሆኑ ወታደራዊ እንቅስቃሴዎች ዙሪያ ልዩ ጥበቃ ለማድረግ መስማማታቸውን ገልፀዋል።</p>

<p>ይህ ስብሰባ በአለፈው ዓመት ኢትዮጵያ ውስጥ ተካሂዶ ድንበሩ ላይ ስላሉት ችግሮች ብቻ ውይይት አድርጎ መበተኑ ይታወሳል። የስብሰባው ተካፋዮችም በየሶስት ወሩ ተገናኝተው ለመወያየት ቃል ገብተው መለያየታቸውን ኬቢሲ አውስቷል። በዚህኛው ስብሰባ የሁለቱ አገር ባለሥልጣናት በጋራ ድንበራቸው ላይ ያለውን ጥበቃ በሬዲዮ ግንኙነት ጭምር ለማጠናከር ተስማምተዋል። እንዲሁም ከሁለቱም አገራት የተወጣጡ ልዩ የድንበር ጠባቂ ፖሊሶችን ቡድን ለማቆም ወስነዋል። የኢትዮጵያውያን የልዑካን ቡድን እየመሩ ወደ ሞምባሳ ያመሩት የስደተኞችና ብሄራዊ ጉዳዮች ኃላፊ የሆኑት አቶ ወልደማርያም ዋቆ መሆናቸው ታውቋል።</p>

<p>ይህን ስብሰባ በተመለከተና ውሳኔውን የኢትዮጵያ መንግሥት መገናኛ ብዙሃን እስካሁን ይፋ አላደረጉም። ኬንያ በፖለቲካ ምክንያት ከአገራቸው ለሚሰደዱ ኢትዮጵያውያን ልዩ ድጋፍ ስትሰጥ መቆየቷ ይታወሳል። በአዲስ አበባ ዩኒቨርስቲ ውስጥ ባለፈው ሚያዝያ ወር የተከሰተውን ተቃውሞ በመሪነት ሲያስተባብሩ የነበሩትን ጨምሮ ከፍተኛ መኮንኖች፣ ጋዜጠኞች፣ የመዐሕድና የኢዴፓ አባላት እንዲሁም በስልጣን ላይ ያለውን ፓርቲ የተቃወሙ ወታደሮች በኬንያ የተለያዩ ስደተኛ ካምፖች እንደሚገኙ ከዚህ ቀደም መዘገቡ ይታወሳል።</p>


<p class="align-center"><a href="/Gazettas/Medina/info/Medina.sera.html">ከመዲና ማክሰኞ ነሐሴ 22 ቀን 1993</a></p>

</body>
</html>	
