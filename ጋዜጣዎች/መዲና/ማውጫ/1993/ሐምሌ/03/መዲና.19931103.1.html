<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ባልታሰር እታገል ነበር» ስዬ አብርሃ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ባልታሰር እታገል ነበር» ስዬ አብርሃ</h1>


<p>የመዲና ጋዜጣ ዋና አዘጋጅ ባለፈው ሳምንት ለሁለት ቀናት ከአቶ ስዬ አብርሃና ከአቶ አሰፋ አብርሃ ጋር ማዕከላዊ በታሰረበት ወቅት አቶ ስዬ አብርሃን አነጋግሯቸው ነበር። ቃለ ምልልሱ የሚከተለውን ይመስላል።</p>

<p>መዲና፦አቶ ስዬ እንደምን ዋሉ?</p>

<p>አቶ ስዬ፦እንደምን ዋልክ እዚህ ምን ልትሰራ መጣህ?</p>

<p>መዲና፦ጋዜጠኛ ነኝ ተከስሼ ነው እዚህ የታሰርኩት።</p>

<p>አቶ ስዬ፦ ግሩም ለመሆኑ የየትኛው ጋዜጣ አዘጋጅ ነህ?</p>

<p>መዲና፦ የመዲና ጋዜጣ ዋና አዘጋጅ ነኝ ላነጋግሮት እፈልግ ነበር ፈቃድዎ ከሆነ?</p>

<p>አቶ ስዬ፦ ገብቶኛል መጠየቅ የምትፈልገው ነገር ካለ ቶሎ ጠይቅ።</p>

<p>መዲና፦ በሙስና ተጠርጥረው ከግንቦት 21 ቀን 1993 ጀምሮ በእስር ይገኛሉ። ባለፈው ጊዜ ንፁህነትዎ ታውቆልዎ በዋስ ተለቀው ነበር። ፖሊስ እንደገና አስሮዎታል። አሁን ደግሞ ከታምራት ላይኔ ጋር በተያያዘ አዲስ ክስ ተመስርቶብዎታል። በዚህኛው ክስ ነፃ ቢወጡ መንግስት ከአሁን በኋላ ምን ዓይነት ክስ የሚመሰረትብዎ ይመስልዎታል?</p>

<p>አቶ ስዬ፦እንዳልከው መንግስት «ሙሰኛ» ብሎ አስሮኛል። የታሰርትኩት እኔን ከፖለቲካው ዓለም ለማራቅ ነው። ወታደር ነኝ፣ ፖለቲከኛ ነኝ፣ እንደገናም የኤፈርት ሥራ አስኪያጅ ነኝ። ስዬ ከእስር ውጪ ከሆነ የህዝብ ተቀባይነት አለው ደጋፊ አለው፣ በሠራዊቱም ዘንድ ስለሚወደድ አንድ ነገር ያረጋል ብለው ስለሚያምኑ ነው ወዲ ዜናዊ ያሳሰሩኝ። አሁን ይኼው ልጅ እየው (ወንድማቸውን ምህረተአብ አብርሃን እየጠቆሙ) ምንም ያደረገው ነገር የለም። ፍስሀንም እየው ምንም አላረገም። አሰፋንም እየው ምንም አላጠፋም። እኔን ለማጀብና ቤተሰቤን ለማንገላታት ነው የታሰሩት እንጂ ምንም አላደረጉም። እኔ በመታሰሬ ሃሳቤን እና አቋሜን አልቀይርም። ለምን አይርበኝም! ለምን መንገድ ላይ ወጥቼ አልለምንም! በአቋሜ እንደፀናሁ ነኝ። ባለፈው ክቡር ፍ/ቤቱ በነፃ ሲለቀኝ መንገድ ስጀምር ነው የታሰርኩት። ካለምንም ጥፋት በንፁህነቴ በመታሰሬ አልቆጭም። ወደፊትም ሌላ የሀሰት ሰበብ እየፈጠሩ እንደሚያስሩኝ አውቃለሁ። አሁን ከታምራት ላይኔ ጋር የተያያዘ ክስ መስርተውብኛል። ወደፊት በዚህም ክስ ነፃ ብወጣ ምን ዓይነት ክስ እንደሚመሰርቱብኝና በሐሰት እንደሚወነጅሉኝ የሚያውቁት እነሱ ናቸው።</p>

<p>መዲና፦ ባይታሰሩ ኖሮ ምን ያደርጉ ነበር?</p>

<p>አቶ ስዬ፦እታገል ነበር!</p>


<p>መዲና፦ ማለት ግልፅ አልሆነልኝም ጫካ ገብተው መሳሪያ አንግተው ነው የሚታገሉት?</p>

<p>አቶ ስዬ፦ምነው በሰላማዊና በዴሞክራሲያዊ መንገድ መታገል እያለ እንዴት ጫካ ይኬዳል! ጫካ እኮ የመጨረሻው ትግል ነው። ግልፅ ላድርግልህና በዴሞክራሲያዊ መንገድ እታገል ነበር።</p>

<p>መዲና፦ ግን ማንን ነው የሚታገሉት?</p>

<p>አቶ ስዬ፦ ፀረ ዴሞክራሲያዊ ኃይሎችን!!</p>

<p>መዲና፦ ወደሌላ ጥያቄ ላምራና የውጭ ጉዳይ ሚ/ራችን ስዩም መስፍን ከወይን ጋዜጣ ጋር ባደረጉት ቃለ ምልልስ «እነስዬ መለስ ኤርትራዊ ስለሆነ አይከራከርም» የሚል አቋም ይዘዋል ብለዋል እውነት ነው?</p>

<p>አቶ ስዬ፦ ከወዲ ዜናዊ ጋር መጋጨት የጀመርነው ጦርነቱ ከመጀመሩ በፊት ነው። በሁለት ሀገራት ግንኙነት፣ በወደብ አጠቃቀም፣ በገንዘብና ወዘተ ይበልጥ እየከረረ የመጣው ደግሞ ጦርነቱ ከተነሳ በኋላ ነው። እኔ እንደወታደር ሃገር ተወሮ መደራደሩን አልፈለኩም። የሰው መሬትም አንፈልግም ጠላትን ከሀገር አስወጥተን ነው መደራደር አልኩ። ሻዕቢያ ወረረረን እያለ ጠ/ሚ/ሩ ለዘብ ያለ አቋም ነበራቸው። እኛ ደግሞ ቶሎ ጠላት ከሀገር ተባሮ ወደልማት ስራ መሄድ አለብን እንላለን። በዚህ መሀል ሁለቱን ሀገሮችን ለማስታረቅ አሜሪካ የሰላም ስምምነት ሰነድ አቀረበች። እኛ ሀገር ተወሮ አንደራደርም ስንል ጠ/ሚ/ሩ አሜሪካ ትቆጣለች አሉ። ከአሜሪካ መኮራረፍ አንፈልግም ምክንያቱም ድሆች ነን። ግን የሉዓላዊነታችን ጉዳይ ጣልቃ እንዳትገባ ፈለግን በኋላም ሻዕቢያን አስወገድን። እንግዲህ ወዲ ዜናዊ ኤርትራዊ ስለሆነ ለኢትዮጵያ አይከራከርም የሚለው ሌላው ጉዳይ ነው።</p>

<p>መዲና፦ እዚህ ወህኒ ቤት እየመጡ ከሚጠይቁዎት ሰዎች ይበልጥ «ጠያቂዬ» የሚሉት ማንን ነው?</p>

<p>አቶ ስዬ፦ብዙ ሰዎች ይኖራሉ ግን በይበልጥ ባለቤቴ ናት ጠያቂዬ</p>

<p>መዲና፦ እነተወልደስ እየመጡ አይጠይቆትም?</p>

<p>አቶ ስዬ፦ መልዕክት ይልኩልኛል። ሰላምታቸው ይደርሰኛል። ግን እዚህ ድረስ መጥተው ለምን አልጠየቁኝም አልልም። ምክንያቱም እነሱን የት ወጣችሁ የት ገባችሁ እያሉ የሚጠብቋቸው አሉ። በቃ ይህን ጥያቄ እዚህ ጋር እንተወው..</p>

<p>መዲና፦ ወደኋላ ልመልስዎትና ድርጅትዎ ህወሓት ለሁለት ከተሰነጠቀ በኋላ በመቀሌው የካድሬዎች ስብስባ ላይ ከተካፈላችሁ በኋላ 8ቱ ስብሰባውን ጥለው በቅድሚያ ሲወጡ 3ታችሁ ማለት እርስዎ አባይ ፀሐዬ እና ገብሩ አስራት እነተወልደ ከወጡ በኋላ ቆይታችሁ ነው የወጣችሁት። ለምን ቆይታችሁ መድረኩን ለቃችሁ ወጣችሁ? ከነተወልደ ጋር አብራችሁ ያልወጣችሁትስ ለምንድን ነው? ወይን በስብሰባው ለመቀጠል ትፈልጉ ነበር?</p>

<p>አቶ ስዬ፦ ካድሬው በጠራው ስብሰባ ላይ ጠ/ሚሩ እኔ ቀድሜ ካልተናገርኩ ስላሉ ነው ጥለን ለመውጣት የተገደድነው። ይህ የታወቀ ነው። በዛ በመቀሌው የካድሬዎች ስብሰባ እኛ የተቀመጥነው ከበሩ ወደኋላ ነበር። እነ ተወልደ ፊት ላይ ተቀምጠው ስለነበር ስብሰባውን ጥለው ሲወጡ እኛ ወደኋላ ስለነበርን በጦር ሜዳ የማውቃቸው ሴት ካድሬዎች እያለቀሱ መንገዱን ዘግተው እንዳንወጣ «እባካችሁ አትውጡ» ሲሉኝ እኛ ለቅሶዋቸውና ግርግሩ እስኪበርድ ድረስ ተቀመጥን። ለቅሶዋቸውና ግርግሩ ሲበርድ ለቀን ወጣን ይህ ነው እውነታው እንጂ ዘግየት ብለን የወጣነው በስብሰባው መቀጠል ፈልገን አይደለም። ተረዳኽኝ?</p>

<p>መዲና፦ አቶ ተረድቼዎታለሁ?</p>

<p>አቶ ስዬ፦ እሺ ጥያቄው አይበቃህም?</p>

<p>መዲና፦ግዴለም ግዴለም አንድ ጥያቄ አለኝ። ይህችን ይመልሱልኝ። ከእስር መቼ የሚለቀቁ ይመስልዎታል?</p>

<p>አቶ ስዬ፦ በቅድሚያ እኔ ስዬ ነኝ እሺ መታሰሬ ስዬነቴን አይቀይረውም። ስዬ ወታደር ነው ለዓላማው ይሞታል። ዓላማ ስላለኝ የሀገር ፍቅር ስላለኝ ነው የታሰርኩት። እውነት በአደባባይ በሁለት እግሯ ቆማ ስትሄድ እፈታለሁ። እኔ ዛሬ በመታሰሬ የሚሰማኝ ነገር የለም። ሞራሌ አይሞትም። ስለታሰርኩ ለመፈታት ስል እውነትን ጥሼ ለማንም አላጐበድድም ስዬ ነኝ እሺ።</p>

<p>መዲና፦ እነስዬ ይዘውት የተነሱት አቋም ለትግራይ ህዝብ ጥቅም ብቻ የተዘጋጀ ነው ስልጣን ቢይዙ ለትግራይ ህዝብ ጥቅም ነው በቅድሚያ የሚታገሉት የሚለውን ሀሳብ ይቀበሉታል?</p>

<p>አቶ ስዬ፦ እኔ ትግሬ ነኝ። አዎ ትግሬ ነኝ። የትግራይ ልጅ መሆኔ ከኢትዮጵያዊነቴ ጋር ይፃረራል? አይፃረርም ኦሮሞ መሆን ኢትዮጵያዊ መሆን አይደለም እንዴ? ነው። ጋምቤላዊ መሆን ከኢትዮጵያዊነት ጋር አይፃረርም። አማራ መሆን ኢትዮጵያዊ አለመሆን አይደለም። እሺ እኔ ትግሬ ነኝ ኢትዮጵያዊም ነኝ። ለትግራይ ጥቅም ብቻ ሳይሆን ለኢትዮጵያ አንድነትና ሉዓላዊነት ስል መሰለኝ የታሰርኩት።</p>


<p class="align-center"><a href="/Gazettas/Medina/info/Medina.sera.html">ከመዲና ሐምሌ 3 ቀን 1993</a></p>

</body>
</html>	
