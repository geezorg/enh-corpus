<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትላንቱ የነስዬ አብርሃ ጉዳይ የፍ/ቤት ውሎ ልዩ ዘገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የትላንቱ የነስዬ አብርሃ ጉዳይ የፍ/ቤት ውሎ ልዩ ዘገባ</h1>


<p>ከቀትር በኋላ 9:15 ችሎቱ ተሰየመ። አቶ አሰፋ አብርሃ፣ አቶ ስዬ አብርሃ፣ በሻህ አዝምቴ፣ ፍፁም ዘአብ አስገዶም፣ አቶ ቢተው በላይ፣ አቶ ፍስሃ አብርሃና አቶ ምህረተ አብ አብርሃ ቀረቡ። ሌላኛው ተከሳሽ ሚ/ር ሆራየር ቤንሰን አልተገኙም።</p>

<p>ችሎቱ ስራውን የጀመረው እንደወትሮው የፖሊስን ተጨማሪ የ14 ቀን ጥያቄ በመስማት ነው። ፖሊስ የተለያዩ ሰዎችን ለምስክርነት ለማቅረብ ባለሙያዎችን በክሱ ላይ ለማማከርና የሰው ማስረጃ ለመሰብሰብ ስለፈለኩ ወንጀሉ ካለው ተያያዥነትና ውስብስብነት አንፃር የ14 ቀን የጊዜ ቀጠሮ ይሰጠኝ አለ።</p>

<p>ዳኛው በዚህ ጉዳይ ተጠርጣሪዎች ወይንም ተጠርጣሪው ብቻ እንዲናገር አዘዙ። ለዚህ ምክንያታቸው ከዚህ በፊት አላስፈላጊ ንግግሮች በችሎቱ ውስጥ ስለተደመጠ ያንን ለመገደብ ነው። አቶ አሰፋ አብርሃ አሁን በተሰጠው ትዕዛዝ ላይ ሀሳብ አለኝ። ከጠበቆቻችን ጋር በሳምንት 2 ጊዜ ነው የምንገናኘው። ያውም እነሱ ማስታወሻ በማይዙበት እኛም ማስታወሻ በማንይዝበት ነው የምንገናኘው ካሉ በኋላ ከጠበቆቻቸው ጋር እንዲነጋገሩ የመነጋገሪያ ሰዓት ጠየቁ። 30 ደቂቃ ተፈቀደላቸው።</p>

<p>ከ30 ደቂቃ በኋላ ችሎቱ እንደገና ተሰየመ። አቶ አሰፋ አብርሃ በተሰጠው ትዕዛዝ መሰረት እኔን ጠበቆቹ ወክለው ይናገሩ ካሉ በኋላ ጠበቆቻቸው ብርሃኑ ገ/ሚካኤል እና ካላዩ መሐሪ በተራ በተራ ተናገሩ።</p>

<p>ለተጨማሪ የጊዜ ቀጠሮ የተሰጡትን 3 ምክንያቶችን ጠበቃው አቶ አብርሃኑ ገ/ሚካኤል አስታውሰው «አቶ ስዬ በልማት ድርጅቶች ሽያጭ ላይ አሉ ሲባል አልሰማንም። ከአሁን በፊት ባሳየነው ክስ በልማት ድርጅቶች ሽያጭ አለ ከተባለ አዲስ ክስ ነው የሚሆነው» በማለት የአቶ ስዬ ክስ እንደማይታወቅና የክስ መዝገባቸውን ከአቶ አሰፋ መዝገብ ተለይቶ እንዲታይ ጠይቀዋል። አቶ በሻህ አዝምቴን በተመለከተ ጠበቃው አቶ ብርሃኑ እስካሁን ድረስ ክሳቸው ይኼ ነው አልተባለም። በቅርቡ ለምርመራ ተጠርተው ክስ የሚለው ክፍት ሆኖ የሕይወት ታሪካቸው ተፅፎ መርማሪው የሕይወት ታሪካቸው ላይ እንዲፈርሙ አድርጓል። ክሳችሁን እራሳችሁ ንገሩን ተብለዋል። የሥነ ሥርዓት ሕጉ በሚጠይቀው መሰረት ካልተሄደ አንድ ምርመራ ማቆሚያ የለውም ብለዋል።</p>

<p>ጠበቃው አክለውም ፖሊስ የሰው ማስረጃ እየሰበሰብኩ ነው የሚለውን «ምንድናቸው እነዚህ ሰዎች? ምስክር ናቸው» በማለት ከጠየቁ በኋላ ሰዎቹ ካልተገኙ ተጠርጣሪዎቹ 10 ዓመት ሊታሰሩ ነው? ታሳሪዎቹ ወይም ተጠርጣሪዎቹ ባለሙያዎች ቢመረምሩ ተፈተው ምን የሚያጠፉት ነገር አለ? 63 ቀናት ተጠርጣሪዎቹ ታስረዋል በዋስ ተለቀው ጉዳዩ እንዲታይልን እናመለክታለን።</p>

<p>አቶ ስዬ አብርሃ በትላንቱ ችሎት ዳኞችን አስቸግረው ተናግረዋል «ክቡር ፍ/ቤቱን እያስቸገርኩ ይመስለኛል። የእኔ ችግር ከፍ/ቤቱ ችግር ይበልጣል። ነፃነቴን የተነፈኩ እስረኛ ነኝ! አቤት የምልበት መድረክ ይኼ ብቻ ነው። ከክቡር ፍ/ቤቱ ችግር የኔ ይበልጣልና እድሉን ስለሰጣችሁኝ አመሰግናለሁ። ዛሬም እንደወትሮው አሳሪዎቼ እኔን ለማሰር ፍ/ቤቱን እየጠየቁ ነው። እዚህ ፍ/ቤት ስቀርብ 5ተኛዬ ነው። 62ኛ ቀኔ ነው ከታሰርኩ፣ አሳሪዎቼ የሚጠይቁን ቀነ ቀጠሮ አንድ ነው። እኔ እዚህ የምመላለሰው ፍትህ አገኛለሁ ብዬ ነው። በእግዚአብሔር ቃለ መሀላ ፍርድ ትሰማላችሁ ብዬ ነው። እኔ የፖለቲካ እስረኛ ነኝ። የታሰርኩት በሀገር ጉዳይ ነው። እኔ ብቻ ግዴታ የለብኝም። እናንተም የዜግነት ግዴታ አለባችሁ። መቼ ነው የሚቋጨው እስካሁን ድረስ ምርመራ አላደረጉልኝም። ለነሱ ፖለቲካ ነው የታሰርኩት። ማስረጃ ካለ ልከሰስ ግን ማስረጃ የለም የውጭ ጉዳይ ሚ/ር ስዩም መስፍን ሌባ ነው ብለው ሰድበውኛል። በወያኔ ሬዲዮ ስሜ እየጠፋ ነው። እኔ ጉልበት የለኝም። እኔ ስልጣን የለኝም እስረኛ ነኝ። ፍርድ ቤቱ የሚካሄድብኝን ስም ማጥፋት ይከላከልልኝ። እኔ እዚህ ያለሁት ከ4 ወንድሞቼ ጋር ነው። አንድ ወንድሜ ሌላ ቦታ ታስሯል። ይኼ ግፍ በቤተሰቤ ላይ ሲፈፀም ለሁለተኛ ጊዜ ነው። ሁላችንም 13 ልጆች አሉን። ለአንድ ቤት ይኬ ጉዳይ ፈተና ነው አመሰግናለሁ»</p>

<p>የአቶ ፍፁም ዘአብና የሚ/ር ሆራዬር ቤንሰን ጠበቃ ከነስዬ ጠበቆች የተለየ ንግግር አላደረጉም ቢሆንም የ14 ቀኑን የጊዜ ቀጠሮ ጥያቄ ተቃውመውታል።</p>

<p>ፖሊስ ለአቶ ስዬንና ለጠበቆቻቸው ንግግር መልስ ሰጥቶ ነበር። በፕራይቬታይዜሽን ኤጀንሲ ጉዳይ የተደበቁ ሌሎች ሰነዶችን በማፈላለግ ላይ ነን። ሰነዶችን በማምጣትና በማየት ላይ ነው የምንገኘው። ምናልባት ከመስሪያ ቤቱ መዝገብ አያያዝ ምናልባት ተበታትኖ ምናልባት ተደብቆ ሊሆን ይ ችላል። በምርመራ መዝገቡ አንዱን አቅጣጫ ይዘን ስንሄድ ወደሌላኛው ሰው ይዞን ይሄዳል የምርመራው ባህርይ ነው። ክፍተት አለው። ተያያዥነትም ያለው ስለሆነ የጊዜው ቀነ ቀጠሮ ይገባኛል ብሏል።</p>

<p>ፍ/ቤቱ በ2ተኛው መዝገብ የነአቶ ቢተው በላይ በላይን ጉዳይም ተመልክቷል። ፖሊስ በነአቶ ቢተው በላይ ክስ ላይም ምርመራውን ባለማጠናቀቁ የ14 ቀን ጊዜ ቀነ ቀጠሮ ጠይቋል።</p>

<p>«የተከሰስኩት በጣይቱ ሆቴል፣ በቢጂአይ፣ በፔፕሲ፣ በኮካኮላ፣ በሐረር ማተሚያ ቤት፣ በደብረዘይት ምግብ ፋብሪካ ሽያጭ ነው። እነዚህ ድርጅቶች የተሰጡት በ1987፣ 88፣ 89፣ 90 ነው። እኔ እነዚህ ድርጅቶች ሲሸጡ የቦርድ አባል አልነበርኩም። የቦርድ አባል የሆንኩት በ1991 ነው። ተጐትቼ ስገባ ግን ከእኔ ጋር የነበሩት ሚኒስትሮች እድለኞች ናቸው። በመመሪያው መሰረት ሰርቼያለሁ። ደቡብን በተመለከተ ግምገማ አይደለም በወቅቱ አስተዳደርን የሚመለከት ነው። የታሰርኩት የፖለቲካ እስረኛ ስለሆንኩ ነው። ደጋግሜ ገልጫለሁ ካድሬ ነኝ። 63 ቀናት ታስሬያለሁ። ገንዘብ ይኑረኝ አይኑረኝ ሰው ያውቃል። ገንዘብ የለንም። የ7 ዓመት ዝግጅት ነው ከተባለ ማስረጃ መኖር አለበት። ማስረጃ ግን የለም። አሳሪዎቼ ከሰብዓዊ ርህራሄ ውጪ ናቸው። 3 ልጆች አሉኝ ከተሰዋው ወንድሜ 2 ልጆች እንደገንዘብ እገዳው እነሱንም መንግሥት ቢወስድልኝ ይሻላል። የጭዳ በግ ስለሆንኩ ቢተው ይህን አድርጓል ተብያለሁ። የአገር ጉዳይ ነው እንድታሰር ምክንያት የሆነኝ አመሰግናለሁ» በማለት ለፍ/ቤቱ ንግግር ያደረጉት አቶ ቢተው በላይ ነበሩ።</p>

<p>ፍ/ቤቱም የግራና የቀኙን አድምጦ የ14 ቀን የጊዜ ቀጠሮውን አድምጦ የ14 ቀን የጊዜ ቀጠሮውን ሳይቀበል የ10 ቀን ማለትም ነሐሴ 3/1993 ከቀትር በኋላ ቀጠሮ ሰጥቷል።</p>

<p>የጣይቱ ሆቴል፣ የሐረር ማተሚያ ቤት፣ የጉለሌ ሳሙና ፋብሪካ፣ የአርትክራፍት ማተሚያ ቤት፣ የሞኒተር ኃላፊነቱ የተወሰነ የግል ማህበር፣ የደብረ ዘይት ምግብ ፋብሪካና፣ የሐግቤስ እገዳ ጉዳይ ነሐሴ 3 መልስ እንዲሰጥበት ተወስኗል።</p>

<p>በእስረኞቹ ላይ ተስፋ የመቁረጥ ስሜት እየታየ ሲሆን ታዛቢዎች የንብረት እግዱ አላስፈላጊ ነው። መታሰሩ ብቻ በቂ ነው። ክስ ሳይመሰረት እስረኞቹን ማጉላላት ተገቢ አይደለም ይላሉ። መጨረሻው ምን ይሆን?</p>

<p class="align-center"><a href="/Gazettas/Medina/info/Medina.sera.html">ከመዲና ሐምሌ 24 ቀን 1993</a></p>

</body>
</html>	
