<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከነስዬ ጋር የተለያየነው ተላቅሰን ነው" ዶ/ር ታዬ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ከነስዬ ጋር የተለያየነው ተላቅሰን ነው" ዶ/ር ታዬ</h1>


<p>የአንጋፋው የኢትዮጵያ መምህራን ማሕበር ፕሬዝዳንት ዶ/ር ታየ ወ/ሰማያት ባለፈው ቅዳሜ ጋዜጣዊ መግለጫ ሰጡ። በማሕበሩ ፅ/ቤት ቅዳሜ ማለዳ በተከናወነው ዝግጅት የተለያዩ ዲፕሎማቶች የዶ/ር ታዬን መፈታት በተመለከተ የተሰማቸውን ደስታ ገልፀውላቸዋል። እንዲሁም ከጋዜጠኞች ለቀረበላቸው ጥያቄ መልስ ሰጥተዋል።</p>

<p>በጋዜጣዊ መግለጫው ወቅት ዶ/ር ታዬ አብረዋቸው በአንድ ክፍል ውስጥ ታስረው ከነበሩት ከእነስዬ ጋር ተላቅሰው መለያየታቸውን ተናግረዋል። ዶ/ር ታዬ በአዲስ አበባ ማረሚያ ቤት ቀድሞ "ጨለማ ቤት" አሁን ደግሞ "ኋይት ሐውስ" የሚል ቅፅል ስም በተሰጠው ቤት ውስጥ ታስረው መቆየታቸው ይታወቃል። በዚህ መታሰሪያ ቤት አቶ ስዬ አብርሃ፣ አቶ ታምራት ላይኔ፣ አቶ ቢተው በላይና አቶ አባተ ኪሾ እንደሚገኙ ይታወቃል።</p>

<p>በተያያዘ ዜና ዶ/ር ታዬ ከአሜሪካ ድምፅ ሬዲዮ ጋር ቃለ ምልልስ አድርገዋል። ከቃለ ምልልሱ የሚከተለው ይገኝበታል።</p>

<p>ጥያቄ፦ ዶ/ር ታዬ ባጠቃላይ እርስዎ በወህኒ ቤትም ልምምድ ሆነ በዚህ በሚያውቁት ደረጃ በኢትዮጵያ በተለይ አሁን ያለው የፍትህ ሂደት እንዴት ያዩታል? የእርስዎን ጉዳይ ብቻ ሳይሆን ባጠቃላይ በአሁኑ ወቅት ያለውን የፍርድ ሂደትስ እንዴት ይመለከቱታል?</p>

<p>ዶ/ር ታዬ፦ ጥሩ ጥያቄ ነው። እኔ ጊዜ ቢኖርህ ስታትስቲክስ በሰጠሁህ ነበር። እና እዛ እስር ቤት በቆየሁበት ጊዜ ፍርድ ቤት ሄደው የሚመላለሱትን ሰዎች በቁጥር የፍትህ ሥርዓቱ እንዴት እንደሚሄድና ትክክል ያለመሆኑን የሚያሳይ ስታስቲክስ አለኝ። እዛ ግቢ ውስጥ ታስረው ሁሉ ከተለያየ ወንጀል አንፃር ፍርድ ቤት ደርሶ መጥቶ በሙሉ ያለፍርድ የተሰበሰበነው። ለዚህም የፍትህ ሥርዓቱ በጣም ደካማና የተበላሸ ለመሆኑ አቶ ተፈራ ዋልዋ ከትላንት ወዲያ ተናግረውታል። ችግር እፀዳለው እና በጭራሽ በሕብረት የሚሠራና በትዕዛዝ የሚሰራ መንግሥት ጉዳዮን የሚያስፈጽምበትእንጂ ፍትህ የሚሰጥበት መድረክ አይደለም።</p>

<p>ጥያቄ፦ ቀደም ሲል ሃቅና እውነት እስካለ ድረስ ያው ልወጣ ችያለሁ ብለዋልና ምንም እንኳን እርስዎም ጠበቃም ሕጉ ያለ አግባብ ተጥሶ ታሰርኩቢሉም መጨረሻ ላይ እንዳሉት ሃቅ አወጣችሁ እውነት አወጣችዎት እውነት ሊሰማ የሚችል የፍርድ ሂደት አለ ብሎ ሰው ቢከራከርዎት ምን ይመልሳሉ?</p>

<p>ዶ/ር ታዬ፦ እንደሱ አይደለም እኔ ከሰጠሁት መግለጫ ቅድም ነጻ ያወጣኝ የፍርድ ቤት ስርዓት አይደለም። እኔ የማመሰግነው የኢትዮጵያ ሕዝብ ግፊት ውጪ ያሉ ኢትዮጵያውያኖች ትግል ከዛም አልፎ ደግሞ የአለም ዓቀፍየሰብአዊ መብት ድርጅቶች ባደረጉት ጫና እና በመንግሥትላይ ባደረሱት ሁኔታ ነው። ሌላ ቦታ መሄድ አልችልም። ምክንያቱም እንደ መንግስት አያያዝ እና እንደ ፍትህ ስርዓቱ ቢሆን ኖሮ አልወጣም ነበር። ፊት ለፊት ይሳደብ ነበር ዳኛው ሐጎስ የተባለው። ከርቸሌ ከአቶ መለስ አልተለየም። አቶ መለስ እራሳቸው በቴሌቭዝን ወጥተው ይህ ፕሮሰስ ባለበት ሀገር ላይ ፍርድ ቤት ሳልቀርብ በፊት ወንጀለኛ ነው ብለው ገለፃ አደረጉ። አቶ አበበም ይህን አንስተውታል። ፍርድ ቤትም ቢሆን አይችልም። አቶ መለስ ለፍርድ ቤቱ ዕድል መስጠት አለባቸው። አንድ ሰው ፍርድ ቤት ቆሞ ክርክሩ ካላለቀ በቴሌቭዥን ቆመህ የተናገርከውን ነገር በትዕዛዝ ስራ ላይ የሚውል ከሆነ በምን እናየዋለን? ይሄ ነው የተፈፀመው። አንተ አትለቀቅም ነው ያለኝ የከርቼሌው አዛዥ። ከርቸሌው ፕራይም ሚኒስትሩ፣ ፍርድ ቤቱ አንድ ላይ ይፈርዳሉ። ይህ ካልተላቀቀ እና የፍትህ ሥርዓቱ ነፃነት አግኝቶ ከህዝብ ነፃ በሆነ መንገድ መዳኘት ካልቻለ ፍትህ እዚህ ሀገር ይኖራል ተብሎ ማሰብ ዘበት ነው።</p>


<p class="align-center"><a href="/Gazettas/Medina/info/Medina.sera.html">ከመዲና ግንቦት 13 ቀን 1994</a></p>

</body>
</html>	














