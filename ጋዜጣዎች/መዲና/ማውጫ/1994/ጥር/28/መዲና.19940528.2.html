<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ41ዱ የንግድ ባንክ ባለሥልጣናት 6ት ተያዙ፣ 7ት አመለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">>ከ41ዱ የንግድ ባንክ ባለሥልጣናት 6ት ተያዙ፣ 7ት አመለጡ</h1>


<p>ፀረ ሙስና ኮሚሽን ታህሳስ 30 ቀን 1994 ዓ.ም በ54 የባንክ ባለሥልጣናትና ነጋዴዎች ላይ በመሠረተው ክስ መሠረት በቁጥጥር ስር የዋሉት ተጠርጣሪዎች ዛሬ ልደታ በሚገኘው ከፍተኛ ፍ/ቤት ይቀርባሉ። ይህን አስገራሚና አስደንጋጭ ክስ በተመለከተ ጥር 7 ቀን 1994 ዓ.ም በወጣው መዲና ጋዜጣ በልዩ ዕትም ሰፊ ትንታኔ አስነብበን ነበር። አሁን ደግሞ ከዚህ ክስ ጋር በተያያዘ የተፈጠሩትን አዳዲስ ክስተቶች ከምንጮቻችንና ከዜና አቀባዮቻችን አሰባስበን የሚከተለውን ልዩ ዘገባ ይዘንልዎታል።</p>

<p>በኮሚሽኑ ክስ 41 የባንክ ባለስልጣናት በተጠርጣሪነት ተፈርጀው ስም ዝርዝራቸው ለፍ/ቤት ቢቀርብም የታሰሩት 26 ብቻ መሆናቸውን ከዚህ ቀደም በልዩ ዕትማችን ገልፀን ነበር። ይህም ሊሆን የቻለው ሁለቱ በመሞታቸው ሌሎች 13ቱ ደግሞ በተለያየ ምክንያት ፍ/ቤት ባለመቅረባቸው ነው።</p>

<p>እንዲሁም ከተጠርጣሪዎቹ አስራ ሶስት ነጋዴዎች ውስጥ አቶ ተድላ ይዘንጋው በዱባይ፣ አቶ ተመስገን መሀሪ ደግሞ በአሜሪካ ስለሚገኙ አለመያዛቸውን መዘገባችን ይታወሳል። ፍ/ቤት እነዚህን በቁጥጥር ስር ያልዋሉ ተጠርጣሪዎች በሙሉ ፖሊስ በዛሬው ቀጠሮ ይዞ እንዲቀርብ ወይንም ያላቀረበበትን ሕጋዊ ምክንያት እንዲያስረዳ ትዕዛዝ ሰጥቶም ነበር።</p>

<p>በዚህ መሠረት ፖሊስ ባለፈው ሳምንት 6 ሰዎችን በቁጥጥር ስር ማዋሉን ምንጮቻችን አስረድተውናል። የእነዚህ ስድስት ግለሰቦች ማንነት የሚከተለው ነው፦</p>

<p>1. አቶ ሰኢድ ይመር (የንግድ ባንክ ብድር ግምገማ ኃላፊ)<br/>
 2. አቶ አሰፋ አብሽሮ (በባንኩ የአዲስ አበባ ም/ፕሬዚዳንት የነበሩና እንዲሁም ከ2 አመት በፊት ስራውን የለቀቁ)<br/>
 3. አቶ አለማየሁ ኃ/ሚካኤል (በባንኩ መዋቅር ስምንት ቅርንጫፎችን የሚመራው የሜክሲኮ ክልል ስራ አስኪያጅ የነበሩ)<br/>
 4. አቶ አብርሃም አረጋዊ (ከአራት አመታት በፊት የቅርንጫፎችን አስተዳደር ኃላፊ የነበሩ)<br/>
 5. አቶ አለማየሁ ዘገየ (በባንኩ የብድር ግምገማ ዋና ኃላፊነት አገልግለው የነበሩና ከቦታው ላይ ከ9 ዓመት በፊት የተነሱ)<br/>
 6. ወ/ሮ ዘለላሽወይን አሰፋ (ካለፉት 2 ዓመታት ወዲህ በአቶ አሰፋ አብሽሮ ምትክ በአዲስ አበባ ክልል ም/ፕሬዚዳንትነት የተሾሙ)<br/> 
ምንጮቹ ጨምረው እንደጠቆሙት አቶ አሰፋ ከንግድ ባንክ ከወጡ በኋላ በንብ ባንክ ተቀጥረው ነበር። አቶ አለማየሁ ዘገየ ደግሞ በአዋሽ ባንክ በመስራት ላይ ይገኙ እንደነበር ታውቋል። አቶ አለማየሁ ዘገየ በፀረ ሙስና ኮሚሽን ክስ ላይ መካተታቸውን ከጋዜጦች ላይ ከማንበባቸው ውጭ የፍ/ቤት መጥሪያ እንዳልደረሳችው መናገራቸውም ተጠቁሟል።</p>

<p>ፀረ ሙስና ኮሚሽን በመሠረተው ክስ አቶ አለማየሁ ዘገየና አቶ ሰኢድ ይመር ከሌሎች የባንክ ባለሥልጣናት ጋር በመሆን ለስታር ቢዝነስ ግሩፕና ሚና ትሬዲንግ 190. ሚሊዮን ብር በህገ ወጥ መንገድ አበድረዋል በሚል መጠርጠራቸው ይታወሳል። አቶ ሰኢድ በተጨማሪም ለአብርሃም ኢንተርናሽናል ኩባንያ በተሰጠው 23. ሚሊዮን ብር ብድር ክስ ቀርቦባቸዋል። በዚህ ብድር ከአቶ ሰኢድ ሌላ 15 የባንክ ባለስልጣናት የተከሰሱበት ሲሆን በፖሊስ የተያዙት አቶ አሰፋ አብሽሮ፣ አቶ አለማየሁ ኃ/ሚካኤልና ወ/ሮ ዘለላሽወይን አሰፋ ይገኙበታል። ወ/ሮ ዘለላሽወይን ለአቶ አስናቀ ጀምበሬ በተሰጠው የ27. ሚሊዮን ብር ብድር ላይም ከሌሎች 13 የባንክ ባለስልጣናት ጋር ክስ የቀረበባቸው ናቸው።</p>

<p>አቶ አብርሃም አረጋዊ ደግሞ በተጠርጣሪዎቹ የባንክ ባለስልጣናት ዝርዝር ላይ ስሙ የተቀመጠ ቢሆንም ከየትኛው ክስ ጋር እንደተያያዘ ግን የተገለፀ ነገር የለም።</p>

<p>አቶ ሰኢድ፣ አቶ አሰፋ፣ አቶ አለማየሁ ኃ/ሚካኤልና አቶ አብርሃም አረጋዊ ጥር 14 እንዲሁም አቶ አለማየሁ ዘገየ ጥር 21 እና ወ/ሮ ዘለላሽወይን ጥር 24 ቀን 1994 ዓ.ም በከፍተኛው 1ኛ ወንጀል ችሎት ቀርበው የነበረ ቢሆንም ከሌሎቹ ተጠርጣሪ ባለስልጣናትና ነጋዴዎች ጋር ዛሬ ጥር 28 ቀን 1994 ችሎት እንዲቀርቡ ትዕዛዝ ተላልፎባቸዋል።</p>

<p>በዚህ መሠረት በተጠርጣሪነት ከተቀመጡት የባንክ ባለስልጣናት ታስረው በአ/አበባው ማረሚያ ቤት የሚገኙት ቁጥር ወደ 32 ማደጉን ዜና አቀባዮቻችን ገልፀውልናል። ቀሪዎቹ ተጠርጣሪ ባለስልጣናት በተመለከተም ሁለቱ መሞታቸውን የሚያረጋግጥ የቀበሌ ማስረጃ ወረቀት ፖሊስ በዛሬው ፍ/ቤት ችሎት እንደሚያቀርብ ይጠበቃል።ሌሎቹን ሰባቱን በተመለከተ የሚሰጠው ውሳኔ ምን እንደሆነ ለማወቅ ባንችልም የዜና ምንጮችን የገለፁልን ከአገር ወጥተው ባሕር ማዶ መገኘታቸውን ነው። ሰባቱ የባንክ ባለስልጣናት ኢትዮጵያን የለቀቁት የፍ/ቤት ቀጠሮው ከተገለፀላቸው (ከታህሳስ 23-26) በፊትና በኋላ መሆኑን ለማወቅ ተችሏል።</p>


<p class="align-center"><a href="/Gazettas/Medina/info/Medina.sera.html">ከመዲና ጥር 28 ቀን 1994</a></p>

</body>
</html>	














