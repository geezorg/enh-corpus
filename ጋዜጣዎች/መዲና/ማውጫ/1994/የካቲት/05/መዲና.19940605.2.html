<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፀረ ሙስና ኮሚሽን የከፍተኛ ፍ/ቤቱን ውሳኔ ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፀረ ሙስና ኮሚሽን የከፍተኛ ፍ/ቤቱን ውሳኔ ተቃወመ</h1>


<p>ማክሰኞ ጥር 28 ቀን 1994 ዓ.ም የፌዴራሉ ከፍተኛ ፍ/ቤት አንደኛ ወንጀል ችሎት ፀረ ሙስና ኮሚሽን ከአገር በወጡና የሞቱ የባንክ ባለስልጣናትና ነጋዴዎ ላይ የከፈተውን ክስ ለማቋረጥ መወሰኑን ገለፀ። በፀረ ሙስና ኮሚሽኑ የክስ ቻርጅ ከተካተቱት 54 የባንክ ባለስልጣናትና ነጋዴዎች ውስጥ 14ቱን ፖሊስ ያልያዘ ሲሆን አንዱ መሞታቸው ተረጋግጧል። ሌሎቹ ግን በሙሉ ተይዘው የዋስትና መብታቸውም ተከልክሎ ማረሚያ ቤት ወርደዋል።</p>

<p>ካልተያዙት ውስጥ ከአገር የወጡት ምን ያህል እንደሆኑ በውል ባይታወቅም ከነጋዴዎች አቶ ተመስገን መሐሪ፣ ከባንክ ባለስልጣናት ደግሞ አቶ ናስር ሀሰን ውጭ አገር እንደሚኖሩ ስለተረጋገጠ በሙስና የተጠረጠሩበት ክስ እንዲቋረጥ ፍ/ቤቱ አዟል። ነገር ግን ፀረ ሙስና ኮሚሽን ይህን የከፍተኛ ፍ/ቤት ውሳኔ በመቃወም ለጠቅላይ ፍ/ቤት ይግባኝ ሊጠየቅ ነው።</p>

<p>የፀረ ሙስና ኮሚሽን አቃቤ ሕግ ረቡዕ ጥር 29 ለፌዴራሉ ከፍተኛ ፍ/ቤት ባቀረበው ደብዳቤ ፍ/ቤቱ ከአገር በወጡ የሙስና ተጠርጣሪዎች ላይ የተከፈተውን ክስ መመልከት እንደሚኖርበት አስገንዝቦ ይህ ባይሆን ግን አቤቱታውን ይዞ ወደ ጠቅላይ ፍ/ቤት ለመሔድ እንደሚገደድ አስታውቋል።</p>

<p>ይህ በእንዲህ እንዳለ የታሰሩት ተጠርጣሪዎች ከ100 ገፅ በላይ የክስ መቃወሚያ ለፍ/ቤቱ አቅርበዋል። የአብዛኞቹ መቃወሚያም አቃቤ ሕግ ያቀረበባቸው ክስ ከሙስና ጋር የሚያያዝበት ሁኔታ በግልፅ ባለመቀመጡ ራሳቸው ለመከላከል ክሱን ግልፅ እንደሚያደርግላቸው የሚጠይቅ ነው። ጉዳያቸውም ለየካቲት 26 ተቀጥሯል።</p>

<p>በሌላ ዜና በነአባተ ኪሾ መዝገብ ዛሬ ጠዋት በከፍተኛው ፍ/ቤት አንደኛ ወንጀል ችሎት ቢተው በላይ፣ አባተ ኪሾ እና አቶ ንጉሴ ሀይሉ ፍ/ቤት ይቀርባሉ። አቶ አባተ ኪሾ መጠነኛ የጤና መቃወስ ገጥሟቸው በጥቁር አንበሳ ሆስፒታል እየተመላለሱ በመታከም ላይ ይገኛሉ።</p>


<p class="align-center"><a href="/Gazettas/Medina/info/Medina.sera.html">ከመዲና የካቲት 5 ቀን 1994</a></p>

</body>
</html>	














