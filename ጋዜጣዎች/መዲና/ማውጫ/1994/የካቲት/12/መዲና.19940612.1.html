<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጉምሩክ ባለሥልጣናት ተጠራርገው ዘብጥያ ወረዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጉምሩክ ባለሥልጣናት ተጠራርገው ዘብጥያ ወረዱ</h1>


<p>የፌዴራሉ ስነ ምግባርና ፀረ ሙስና ኮሚሽን እስካሁን በ5 የክስ መዝገቦች በመሠረተው ክስ በርካታ ሰዎች ወህኒ ቤት ወርደው ጉዳያቸው በፍ/ቤት እየታየላቸው ሲሆን በቅርቡ (ከ15 ቀን ባልበለጠ) ጊዜ 6ኛውን መዝገብ ለፍ/ቤት ለማቅረብ ክስ እያዘጋጀ መሆኑን ምንጮች በተለይ ለመዲና ጋዜጣገለፁ።</p>

<p>ምንጮች ለጋዜጣው የዜና ዴስክ እንዳመለከቱት በጉምሩክ ውስጥ በተለያዩ የስልጣን እርከኖች ተሰማርተው ከነበሩ ውስጥ ቁጥራቸው በርከት ያለ በፖሊስ ቁጥጥር ስር ውለው ማዕከላዊ ምርመራ ማስተባበሪያ በእስር ላይ ይገኛሉ። እጅግ የሚያስገርመው ጉዳይ እነዚህን የጉምሩክ እስረኞች ያሠራቸው አካል በየ14 ቀኑ ፍ/ቤት እየወሰደ መመለሱ ነው። ፖሊስ ማንኛውንም ሰው በቁጥጥር ስር አውሎ በ48 ሰአታት ውስጥ ፍ/ቤት ማቅረቡ ግዴታው ነው። ነገር ግን ፍ/ቤት ይህን መሰል ጉዳይ በተመለከተ እንዲለቀቁ ትዕዛዝ ቢሰጥ ፖሊስ ይለቃል ወይ? የሚለው አጠያያቂ እጅግም አጠያያቂ ነው።</p>

<p>ከዚህ ቀደም እንደታየው ሁሉ ባለፈው ሐሙስ የመጀመሪያ ፍ/ቤት የቀረቡትን የጉምሩክ ባለስልጣናት ጉዳይ ፖሊስ ለችሎቱ ማስረዳት አልቻለም። ከባለስልጣናቱ ውስጥ አምስቱን በተመለከተ ፍ/ቤቱ ጠንከር ያለ ጥያቄ በማቅረቡ ፖሊስ «ጉዳያቸው ወደ ፀረ ሙስና ኮሚሽን ተላልፏል» የሚል ምላሽ ሰጥቷል። በዚህ መሠረት አምስቱ የጉምሩክ ባለስልጣናት ባለፈው አርብ ከርቸሌ መውረዳቸውን ምንጮቻችን ገልፀዋል።</p>

<p>የታሰሩት ግን አምስቱ ብቻ አይደሉም። ሌሎቹ ቁጥራቸው ከ15 እስከ 80 የሚደርስ የጉምሩክ ቱባ ሹማምንት አሁንም በማዕከላዊ ታስረው ይገኛሉ። ውስጥ አዋቂ ምንጮች ለዜና ዴስኩ ሲናገሩ ፀረ ሙስና ኮሚሽን በርከት ያሉ ሰዎችን በአንድ ጊዜ የመክሰሱ ሒደት በባንክ ባለስልጣናት ውጤት ያመጣ ስለመስለው እንደባንኩ በርካታ የጉምሩክ ሹማምንትን በአንድ መዝገብ ለመክሰስ ክስ እያዘጋጀ ነው ብለዋል።</p>

<p>ይህ በጉምሩኮች ላይ የሚከፈተው ክስም በኮንትሮባንድ በገቡ መኪናዎች ያነጣጠረ ሳይሆን እንዳልቀረ ምንጮቹ ይፋ አድርገዋል። ይህ የሙስና ጉዳይ ከዚህ ቀደም ብዙ የተባለለት ጉምሩኮቹም ከታሰሩ ብዙ የቆዩበት ስለሆነ አሁን «የሙስና ክስ ነው» ተብሎ ቢቀርብ እጅግ እንደሚደንቅ ታዛቢዎች ይናገራሉ።</p>

<p>ከዚሁ ጋር በተያያዘ ከሕወሐት ባፈነገጡ ባለስልጣናትና ጥቂት ነጋዴዎች ላይ ብቻ የሙስና ክስ በመክፈቱ ከሳሹ ፀረ ሙስና ኮሚሽን የደረሰበትን የሕዝብ ጥርጣሬ ለመሸፈን ሲል የሚከፍታቸው አዳዲስ ክሶች ይበልጥ ትዝብት ውስጥ እንዲወድቅ እያደረጉት ይገኛሉ። የፀረ ሙስና ኮሚሽን 4ኛው የክስ መዝገብ የሆነውና በስኳር ባለስልጣናት ላይ የቀረበው ክስ እጅግ የሚያስገርም መሆኑ ተነግሯል። በስኳር ጨረታ ያሸነፈ አንድ ድርጅት ያቀረበው ቼክ የእህት ድርጅቱ ሆኖ ከጀርባው ለአሸናፊው እንዲሰጥ የታዘዘበት ፊርማ ያለበት በመሆኑና ይህን ቼክ በመቀበላቸው ሙስና ፈፅመዋል ሁሉ ተብለው ተጠርጥረውበታል።</p>

<p>አምስተኛ ክስ ደግሞ ባለፈው አርብ የካቲት 8 ቀን 1994 ዓ.ም በፌዴራሉ ከፍተኛ ፍ/ቤት አንደኛ ችሎት የቀረበው ነው። ይህም የአድአ ዱቄትና ፓስታ ፋብሪካ አገልግሎት ሀላፊ አቶ ሻውል አድነው እና በምርት ተቆጣጣሪው አቶ ሀይሌ መዝገብ ላይ የቀረበ ክስ ሲሆን ሁለቱም በዚያው ዕለት የዋስትና መብታቸው ተነፍጐ ከርቸሌ ወርደዋል።</p>

<p>ታዛቢዎች እንደሚሉት በስኳርና በዱቄት ፋብሪካ ሃላፊዎች ክስ መቅረቡ የሙስናውን ዘመቻ ነፃና የተሟላ አያደርገውም።በገዢው ፓርቲ ውስጥ ከፍተኛ ሚናና ስልጣን ያላቸው የፖለቲካ ተዋናዮች በሙስና መዘፈቃቸው እየታወቀ ፀረ ሙስና ኮሚሽን በዝምታ መመልከቱን ታዛቢዎች አልወደዱትም። ለምሣሌ የንግድ ባንክ ባለስልጣናት በሙስና ከተጠየቁባቸው የብድር ጉዳዮች ውስጥ 85 በመቶ የሚሆነውን ብድር የፈቀደው ባለስልጣናትን ያካተተው ቦርድ በመሆኑ የጠየቀው ቦርድ ነበር።</p>

<p>ይህ በእንዲህ እንዳለም በሙስና ተጠርጥረው ከተከሰሱት 41 የባንክ ባለስልጣናት ውስጥ የታሰሩት 26 ብቻ መሆናቸው ሲታወቅ ከታሰሩት ውስጥ ደግሞ ቀድሞ በጠ/ሚ/ር ፅ/ቤት የሴቶች ጉዳይ ኃላፊ የነበሩት ወ/ሮ ታደለች ኃ/ሚካኤል ወንድም እንደሚገኝበት ምንጮች በተለይ ለጋዜጣው ዜና ዘጋቢ ገለፁ። ወ/ሮ ታደለች በጠ/ሚ/ር መለስ ዜናዊ ቢሮ ከነበራቸው ስልጣን ተነስተው በኮትዲቯር የኢትዮጵያ አምባሳደር በመሆን ተወርውረዋል። ይህም የሆነው ከገዢው ፓርቲ አመራሮች ጋር በመቃቃራቸው እንደሆነ ተነግሯል። አሁን የወ/ሮ ታደለች ወንድም በሙስና በመጠየቁም ከእህቱ የፖለቲካ ልዩነት ጋር ግንኙነት ይኖረው ይሆን?</p>


<p class="align-center"><a href="/Gazettas/Medina/info/Medina.sera.html">ከመዲና የካቲት 12 ቀን 1994</a></p>

</body>
</html>	














