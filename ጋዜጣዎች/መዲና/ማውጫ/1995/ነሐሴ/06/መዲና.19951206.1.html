<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>12ኛ ክፍልን ያላጠናቀቁ የአየር ኃይል የጦር መኮንኖች ሊባረሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">12ኛ ክፍልን ያላጠናቀቁ የአየር ኃይል የጦር መኮንኖች ሊባረሩ ነው</h2>


<p>12ኛ ክፍልን ያላጠናቀቁ የአየር ኃይል የጦር መኮንኖችን ከሥራ የሚያባርር ወይንም ለመማር ፍላጎት ያላቸውን መኮንኖች እንዲማሩ የሚያዝ ረቂቅ ደንብ ሊወጣ በዝግጅት ላይ ነው ሲሉ ምንጮች ለዜና ዴስክ ገለፁ። በሌላ በኩል የአየር ኃይሉ አብራሪዎች እስከ ዲግሪ ድረስ እንዲማሩ ትዕዛዝ መተላለፉ ተዘገበ።</p>

<p>"ወደፊት የአየር ኃይል ወታደራዊ አካዳሚ በማቋቋም ብቃቱን ወደከፍተኛ ደረጃ ለማሳደግ ዕቅድ አለ። ይህም ሲባል ሥልጠናውን በአየር ኃይሉ ሙሉ በሙሉ ለመስጠት አይደለም። በአየር ኃይሉ ሙያውን የሚመለከት ሥልጠና ለመስጠት ነው የታሠበው። ይህም ከስልጠናው ግዜ ሁለት ሦስተኛውን የሚወስድ ነው። ቀሪው ስልጠና በማዕከል ደረጃ የሚቋቋመው የመከላከያ አካዳሚ ይሠጣል። የሚመረቁትም በመኮንንነት እንዲሆን ነው የታሠበው። በአየር ኃይል የሚቋቋመው አካዳሚ ከፍተኛ ሙያዎችን ጭምር የሚያስተምር ነው። ከዚህ በፊት አንድ ፓይለት የበረራ ትምህርት ከጨረሠ በኋላ በበረራ ሙያ ብቻ ነበር የሚወሰነው። ነገር ግን ወደፊት በሚቋቋመው የአየር ኃይል አካዳሚ የሚገባ ሰልጣኝ የኤሮኖቲካል ኢንጂነሪንግ ሙያ በከፍተኛ ዲፕሎማ ወይም በዲግሪ ደረጃ እንዲሠለጥን ይደረጋል። ይገደዳል" ያሉት ምንጮቻችን የአየር ኃይሉን የጦር መኮንን ብቃት ለማሳደግ በሚል የጦር መኮንኖቹ ወደ ሲቪል አቪየሺን፣ ሜትሮሎጂ፣ ወደ ኢንጂነሪንግ ኮሌጅ እና ወደተለያዩ ተቋማት ለትምህርት እንደሚላኩ ጠቁመዋል።</p>

<p>የአየር ኃይል የጦር መኮንኖች በግዳጅ ላይ በሚገኙበት ጊዜ ችግር እንዳይገጥማቸው የታጠቁትን አውሮፕላን መገጣጠም እንዲችሉ ትምህርት ተሠጥቷቸዋል የሚሉት እነዚሁ ምንጮች በአርማሜንት ሬድዮ የነበሩት የቀድሞው የደርግ አየር ኃይል አባላት ከዕለት ሥራ አልፈው ወደፈጠራ ስራም እየሄዱ ነው ሲሉ አስታውቀዋል። </p>

<p>በአየር ኃይሉ ውስጥ የተተኪ የጦር መኮንን እጥረት እንዳለ የሚናገሩ የጦር አባላት ሲኖሩ፤ እነዚህ የጦር አባላት ጨምረውም "በቅርቡ 12ኛ ክፍልን ያላጠናቀቁ የጦሩ አባላት እንደሚሠናበቱ አልያም ለትምህርት ፍላጎቱ ካላቸው ተምረው በአየር ኃይሉ ውስጥ ሊቀጥሉ እንደሚችሉ እየተነገረ ነው" ካሉ በኋላ "በሚሠናበቱት መኮንኖች ፋንታም አዳዲስ የጦር አባላት እንደሚመለመሉ" ያላቸውን መረጃ ይፋ አድርገዋል።</p>

<p>በዚህም መሠረት በመጪው የትምህርት ዘመን በርካታ የጦሩ አባላት ወደትምህርት ቤት እንደሚላኩ ያላቸውን ግምት የሚሠጡ አስተያየት ሰጪዎች በርካታ ናቸው።</p>


<p class="align-center"><a href="/Gazettas/Medina/info/Medina.sera.html">ከመዲና ነሐሴ 6 ቀን 1995</a></p>

</body>
</html>	














