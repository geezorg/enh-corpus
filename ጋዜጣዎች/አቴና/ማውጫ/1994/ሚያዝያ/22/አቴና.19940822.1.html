<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባለሀብቶች የባለሥልጣናት ቡድኖች ሰኔ ላይ በድጋሚ ለመጫወት ቀጠሮ ያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባለሀብቶች የባለሥልጣናት ቡድኖች ሰኔ ላይ በድጋሚ ለመጫወት ቀጠሮ ያዙ</h1>


<p>ምንም እንኳ በውጤቱ የባለሥልጣናት ቡድን 4ለ3 በሆነ ውጤት አሸንፎ በመውጣት ድሉን ለብቻው ይውሰድ እንጂ ሁለቱም ቡድኖች ያደረጉት እንቅስቃሴ ያልተገመተና ያልተጠበቀ ነበር ለማለት ይችላል። የሰውነታቸውን ውፍረት እንዲሁም በአጣዳፊ የግልና የመንግሥት ሥራ አካማካይነት ረዘምላሉ ዓመታት ከኳስ ርቀው መቆየታቸው የፈለጉትንና ያሻቸውን እንዳይፈፅሙ እንቅፋት ሆነባቸው እንጂ ከኳስ ጋር ብርቱ የሆነ ትስስር እንደነበራቸው እንቅስቃሴቸው ይጠቁማል።</p>

<p>ባለፈው እሁድ ከተገኘው ውጤት ለማወቅ እንደተቻለው ያለፉት ሶስት ወራት የልምምድ ጊዜያቸውን በአግባቡ ያከናወኑት የባለስልጣናት ቡድን ክፍል እንደ ውጤቱ ሁሉ በተጠና አጨዋወትና በኳስ ቁጥጥር ብልጫ ነበራቸው።ፋታ በማይሰጠው የግል ሥራቸው ምክንያት ከልምምድ ርቀው በመጨረሻዋ አንድና ሁለት ቀን ልምምድ ላይ ብቻ ተሟልተው የተገኙት የባለሀብቶችና የታዋቂ ግለሰቦች ቡድን አልፎ አልፎ በግል ጥረት ብቻ ብልጭ ድርግም ከሚለው ማራኪ እንቅስቃሴያቸው ውጪ እንደተጠበቁት ብዙም የተመልካችን ቀልብ መቆጣጠር የሚችል ጨዋታ አላሳዩም። በተለይ ባለፈው ረቡዕና ዓርብ ጭርዽኣ ከተባለ ገብረ ሰናይ ድርጅት ጋር ያደረጉትን የተጠና ጨዋታ ግማሽ ያህሉን እንኳን ማሳየት ተስኗቸዋል። በአብዛኛው በቡድኑ ውስጥ የተሰባሰቡት ተጫዋቾች በግል ችሎታቸው የሚታሙ ባይሆኑም ይሄንን ወደ ህብረት ጨዋታ ሊቀይሩ ባለመቻላቸው ለልዩነታቸው ምክንያት ሆኗል።</p>

<p>በኤች አይ ቪ ላይ ጦርነት በማወጅና እግረ መንገዳቸውንም ወላጆቻቸውን በቀሳፊው ኤድስ በተነጠቁት ሕፃናት ገቢ ለማሰባሰብ ታሪካዊው ፍልሚያ በአዲስ አበባ ስታድየም ያደረጉት የባለስልጣናትና የባለሀብቶች ቡድን በድጋሚ ለመጫወት ሌላ ቀጠሮ መያዛቸው ታውቋል። ሁለቱ ቡድኖች በዚህ መሰል ውድድር መካፈላቸው ትቶት የሚያልፈው በርካታ ቁም ነገር ከመኖሩም በላይ በባለሀብቱና በባለሥልጣኑ መካከል በስፖርቱ አማካይነት ጤናማ የሆነ ቤተሰባዊ ግንኙነት ሊፈጥር ይችላል በሚል በድጋሚ ሰኔ 10 ቀን የአዲስ አበባ መስተዳድር ታላቅ በዓል በሚያዘጋጅበት ዕለት ለመጫወት መስማማታቸው ታውቋል።</p>

<p>የአዲስ አበባ መስተዳድር ፕሬዝዳንት አቶ አሊ አብዶ ከእሁድ ጨዋታ በኋላ ከባለሀብቶች ቡድን አባላት ጋር እንደተነጋገሩ ሁለቱም ቡድን እንዳይፈርስና የፊታችን ሰኔ 10 አዲስ አበባ በሚከበረው ታላቅ በአል ላይ በድጋሚ እንጫወት በማለት ጥያቄ አቅርበው በሁለቱም በኩል ስምምነት ላይ በመድረሱ ሁለቱም ቡድኖች መደበኛ ልምምዳቸውን እንደሚቀጥሉ ተነግሯል።</p>

<p>የባለሀብቶች ቡድን አባላት ሰኔ 10 ይካሄዳል ተብሎ በሚጠበቀው የመልስ ጨዋታ ላይ ለመጫወትና ቡድኑ ሳይፈርስ በቋሚነት በሚቀጥልበት ሁኔታ ላይ ለመምከር ዛሬ ከቀኑ በ12 ሠዓት በግዮን ሆቴሎች በሳባ አዳራሽ ውይይት ያካሄዳል።</p>

<p>ይህ በእንዲህ እንዳለ እሁድ ዕለት ለተደረገውና በውስጡ ታላቅ አላማን ላነገበው የገቢ ማሰባሰቢያ ውድድር ሲሉ ለሥራ ከሄዱበት እንግሊዝ ሀገር ወደ ሀገር ቤት ቅዳሜ ዕለት የተመለሱት አቶ አብነት ገ/መስቀል በነጋታው እሁድ ለባለሀብቶች ቡድን እንዳይፈርስና ይበልጥ ተጠናክሮ እንዲቀጥል በማሰብ ቀደም ሲል የነገው ተስፋ ፕሮጀክት ታዳጊዎች እንዲሰለጥኑበት ሲዘጋጅ የነበረውን የእግር ኳስ ሜዳ የባለሀብቶች ቡድን ለልምምድ እንዲጠቀምበት ፈቅደዋል።</p>


<p class="align-center"><a href="/Gazettas/Athena/info/Athena.sera.html">ከአቴና ሚያዝያ 22 ቀን 1994</a></p>

</body>
</html>	














