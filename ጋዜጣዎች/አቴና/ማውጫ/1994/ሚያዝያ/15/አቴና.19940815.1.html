<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የየመኖች አይን አሁንም ተጫዋቾችን ከማደን አልቦዘነም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የየመኖች አይን አሁንም ተጫዋቾችን ከማደን አልቦዘነም</h1>


<p>የየመኖች አይን አሁንም ከኢትዮጵያዊያን ተጫዋቾች ላይ አልተነቀለም። ልክ እንደ ከዚህ ቀደሙ ሁሉ ዛሬ በዝቅተኛ ብር ተጫዋቾችን ከኢትዮጵያ በመውሰድ በፕሮፌሽናልነት ለመጫወት ጥረት እያደረገ ነው። ወደ አዲስ አበባ የተጫዋች መልማይ በመላክ አሊያም በደብዳቤ ፌዴሬሽኑን በመጠየቅ በርካታ ተጫዋቾችን ለመውሰድ በተለያዩ መንገዶች ጥረት ቢያደርጉም በክለቦች የሕጋዊነት ጥያቄ የልባቸው ሳይደርስ ቆይቷል።</p>

<p>በተወሰነ ደረጃ ጋብ ብሎ የነበረው ተጫዋቾች ወደ የመን በፕሮፌሽናልነት የመውሰድ ጥያቄ መልኩን ቀይሮ ብቅ ብሏል። ለኢትዮጵያ ብሄራዊ ቡድን የወዳጅነት ጨዋታ ግብዣ ያደረገው የየመን እግር ኳስ ፌዴሬሽን ከኢትዮጵያ በርካታ ተጫዋቾችን ለመውሰድ ፍላጎት አላቸው። ክለቦቻቸው ጥሩ አጋጣሚ እንዲፈጠርላቸው በማድረጉ ለመብራት ኃይሉ አንዋር ሲራጅና ለብርሃንና ሰላሙ ሙሉ ቀን ወልደዮሐንስ ከአንድ ክለብ ጥያቄ ቀርቦላቸዋል።</p>

<p>የኢትዮጵያ ብሄራዊ ቡድን ሰንዓ ላይ ከየመን ጋር 1ለ1 በሆነ አቻ ውጤት በተለያየበት ወቅት ለቡድናቸው ጥሩ የተንቀሳቀሱት አንዋር ሲራጅና ሙሉቀን ወልደዮሐንስ ለመውሰድ ጥያቄ የቀረበው ባለፈው ዓመት የየመን ሻምፒዮን በመሆን ውድድሩን ያጠናቀቀው ክለብ ነው። የክለቡ ኃላፊዎች ባሳለፍነው ሳምንት ወደ አዲስ አበባ ብቅ በማለት ተጫዋቾቹን በህጋዊ መንገድ መውሰድ በሚችሉበት ሁኔታ ከፌዴሬሽኑ ኃላፊዎች ጋር ውይይት አድርገዋል።</p>

<p>የአምናው የየመን ሻምፒዮን የሆነው ክለብ ሁለቱን ተጫዋቾች ለመውሰድ ጥያቄ ያቀረበው ቀደም ሲል እንደነበረው ለአንድ ዓመት በኮንትራት ለመጫወት ሳይሆን ለ3 ወራት በትውስት መሆኑ ታውቋል።</p>

<p>እንደ የመኑ ክለብ ጥያቄ ፕሪምየር ሊጉ ሲጠናቀቅ የመብራቱን አንዋር ሲራጅና የብርሀንና ሰላሙን ሙሉቀን ወልደዮሐንስ ለሶስት ወራት በትውስት ወስዶ ለማጫወት የፈለገው የመንን ሊግ ሳይሆን በቅርቡ በአውሮፓና በኤሽያ በሚካሄደው አመታዊ የዓረብ ክለቦች ውድድር ላይ ተሰልፈው እንዲጫወቱለት በማሰብ መሆኑን ገልጿል። ክለቡ ሁለቱን ተጫዋቾች የመውሰድፍላጎቱ የተሳካና እውን ከሆነለት የተጠየቀውን ክፍያና አስፈላጊውን ሁሉ ለሟሟላት ቃል መግባቱ ተደምጧል።</p>

<p>ተጫዋቾቹ ለብሄራዊ ቡድኑ ጨዋታ ወደ የመን በተጓዙበት ወቅት ከክለቡኃላፊዎች ጋር በመነጋገር ስምምነት ላይ የደረሰ ቢሆንም ከክለቦቻቸውናከፌዴሬሽኑ ኃላፊዎች ጋር ተነጋግረው ፈቃድ ባለማግኘታቸው ጉዳዩ በእንጥልጥል ላይ ይገኛል። እንደ ዜና አቀባዮቻችን አገላለፅ የየመኑ ክለብ ተጫዋቾቹን ለመውሰድ የፈለገው የፕሪምየር ሊጉ ውድድር ከተጠናቀቀ በኋላ በመሆኑ ክለቦቻቸው ፈቃደኝነታቸውን ለመግለፅ የማይቸገሩ ቢሆንም በፌዴሬሽኑ በኩል ግን ለተጫዋቾቹ የዝውውር ፈቃድ ስለመስጠቱ ስጋት አለ። ለዚህም እንደ ምክንያት ተደርጎ የተቀመጠው ምንም እንኳን የፕሪሚየር ሊጉ ውድድር ሲጠናቀቅ የሚሄድ ቢሆንም ብሄራዊ ቡድኑ ለ24ኛው የአፍሪካ ዋንጫ የምድብ ማጣሪያ በሚያደርገው ዝግጅት ላይ አብረው መስራት ይኖርባቸዋል በሚል እንደሆነ ተገምቷል።</p>


<p class="align-center"><a href="/Gazettas/Athena/info/Athena.sera.html">ከአቴና ሚያዚያ 15 ቀን 1994</a></p>

</body>
</html>	














