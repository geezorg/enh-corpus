<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ወጣት ቡድን ዛሬ አዲስ አበባን ይለቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ወጣት ቡድን ዛሬ አዲስ አበባን ይለቃል</h2>


<p>የኢትዮጵያ ወጣት ብሄራዊ ቡድን በያዝነው ወር ማለትም ሐምሌ 14 በድሬዳዋ ስታዲየም ከዛቢያ አቻው ጋር የመጀመሪያውን ጨዋታ ያደርጋል። ወጣት ቡድኑ ለዚህ ውድድር ጠንካራ ሆኖ እንዲቀርብ በሚል ዝግጅቱን ቀደም ብሎ የጀመረው። በአሁኑ ሰዓት 22 ተጫዋቾች ተይዘዋል። የቅዱስ ጊዮርጊስ ሰለሞን (ልምጭ) እና የባንኩ ጌቱ ተሾመ በቅርቡ በሕመም ምክንያት ተቀንሰዋል። ወጣት ቡድኑ ከዋናው ብሄራዊ ቡድኑ ጋር 3 የወዳጅነት ጨዋታዎችን አድርጓል። መጀመሪያው ጨዋታ ወጣቱ 5ለ1 በሆነ ሰፊ ውጤት ሲያሸንፍ በሁለተኛውም ጨዋታ 2ለ1 አሸንፏል። በ3ኛው ጨዋታ ግን 3ለ0 ተሸንፎ ለመውጣት ተገዷል። ሁለቱ ቡድኖች ባደረጉት 2ኛ ጨዋታ ዋናው ብሔራዊ ቡድን ጨዋታ ስለመኖሩ ሁኔታ ቀደም ተብሎ ስላልተገለፀለት ትሬይኒግን ለመሥራት ነበር ሜዳ የሄደው። እዛም ደርሰው ለ25 ደቂቃ ሜዳውን በሩጫ ዞረዋል። ይህንን ከጨረሱ በኋላ ነው ጨዋታ መኖሩ የተነገራቸው። በሁኔታው ግራ ቢጋቡም መጋጫ ከሆቴል አስመጥተው በመጫወት 2ለ1 ተሸንፈው ወጥተዋል። ወጣት ቡድኑ በሶስት ጨዋታ 7 ሲያገባ ፣ ዋናው ብሄራዊ ቡድን በበኩሉ አራት አግብቷ። ወጣት ቡድኑ ከዛምቢያ ጋር ለመጫወት የቀረው ጊዜ በጣት የሚቆጠር ስለሆነ ዛሬ አዲስ አበባን በመልቀቅ ወደ ድሬዳዋ እንደሚጓዙ የተያዘው ፕሮግራም ይገልፃሉ።ለቡድኑ አባላት ፌዴሬሽኑ ትናንት የተሟላ ትጥቅ መስጠቱ ታውቋል። የቡድኑ አቋም ግን አጠያያቂ እንደሆነ ነው የሚነገረው። በተለይ ደግሞ ከዋናው ብሄራዊ ቡድን ጋር ባለፈው እሁድ ሶስተኛውን ጨዋታ አድርጎ 3ለ0 የተሸነፈ እለት ያሳየው እንቅስቃሴ ተስፋ ሰጪ ሳይሆን አስቆራጭ እንደነበር ታዛቢዎች አስተያየት ሲሰጡበት ለማድመጥ ተችሏል። ቡድኑ መጀመሪያ አካባቢ የተጫዋችም ምርጫ ሲያደርግ ተመራጭ የነበሩና በመሐል የተቀነሱ ልጆት አሉ። ከነዚህም ውስጥ ግንባር ቀደም የሚሆኑት አዳማ ከነማው ብርሃኑ ቃሲምና የቅዱስ ጊዮርጊሱ ዳዊት መብራቱ (ገዳዳው) ናቸው። ሁለቱም ተጫዋቾች በሚጫወቱበት ቦታ ትልቅ ግልጋሎት እንደሚሰጡ እየታወቀ ያለ አግባብ መቀነሳቸው የስፖርት ቤተሰቡን አስቆጥቷል። ብርሃኑ ፊት ላይ ጥሩ የማግባት ችሎታ አለው ዳዊትም በተመላላሽ ቦታ ከማንም በላይ ቢሆን እንጂ አያንስም። ይህንን ደግሞ ለክለቡ ተሰልፎ አመቱን ሙሉ ባሳየው ፐርፎርማንስ ማረጋገጥ ይችላል። የወጣት ቡድን አሰልጣኞች ግን ከዲስፒሊን ጋር አያይዘው ቀንሰውታል። ቅድሚያ ለዲሲፒሊን መሰጠታቸውን ጥሩ ነው። ነገር ግን ወሳኝ ተጫዋች ዲስፒሊን ሳያከብር ቢገኝ እንኳን እዛው ቀጥቶ ማስተማር እንጂ ማባረሩ ጥቅም ያለው አይመስለኝም። ከዚህ ቡድን ውስጥ እነ ጌቱና ሰለሞን (ልምጭ) በሕመም ልምምድ ስላቋረጡ አሰልጣኞቹ ባላቸው አጭር ጊዜ ድክመታቸውን አርመው እንዲቀርቡ በዚህ አጋጣሚ ሳንጠቅስ አናልፍም።</p>


<p class="align-center"><a href="/Gazettas/Athena/info/Athena.sera.html">ከአቴና ሐምሌ 2 ቀን 1994</a></p>

</body>
</html>	














