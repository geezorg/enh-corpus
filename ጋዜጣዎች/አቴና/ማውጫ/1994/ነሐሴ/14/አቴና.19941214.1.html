<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፌዴሬሽኑ የብሔራዊ ቡድኑን በረኛ ጨምሮ 9 ተጫዋቾችን አገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፌዴሬሽኑ የብሔራዊ ቡድኑን በረኛ ጨምሮ 9 ተጫዋቾችን አገደ</h2>


<p>በአዲሱ ዓመት መስከረም መጨረሻ ላይ ይጀመራል ተብሎ የሚጠበቀው የኢትዮጵያ ፕሪምየር ሊግ ውድድር ከወዲሁ ከፍተኛ ግምት ተሰጥቶበታል። ተሳታፊ ክለቦቹም ቀደም ብለው ዝግጅታቸውን ተያይዘውታል። የማይፈልጓቸውን ልጆች አባረው ይጠቅሙኛል የሚሏቸውንም በመሰብሰብ ላይ ናቸው። የዘንድሮ ውድድር ከተጠናቀቀ በኋላ ዝውውሩ የጦፈው ተጫዋቹ ጋር ብቻ ሣይሆን አሰልጣኞቹም አካባቢ ነው። ብ/ሰላም፣ አየር መንገድ፣ መድን፣ ኒያላ፣ ቡና ገበያ፣ ወንጂ እና አዋሳ ከነማ አሰልጣኞቻቸውን አንስተው አዲስ ተክተዋል። ከየክለቡ የተሰናበቱት ባለሙያዎች ምን ዓይነት ቡድን ይዘው እንደሚመጡ ለማየት ብዙዎቹ ጓቱተዋል። ከዚህ በተጨማሪም የቡናው አሰልጣኝ ካሣዬ አራጌ ሌሎቹ ከሚከተሉት አካሄድ ወጣ ያለ ሥልጠና ይዞ ይቀርባል ስለተባለ የአዲሱ ዓመት ውድድር በከፍተኛ ሁኔታ እንዲጠበቅ አድርጎታል። የኢትዮጵያ እግር ኳስ ፌዴሬሽንም ዘንድሮ የታየበትን አንዳንድ ድክመት አርሞ መቅረብ እንደሚገባው ነው። በርግጥ ዘንድሮ የካሌንደር መጣበብ ሣያጋጥም እና ክረምት ሣይገባ ውድድሩን ጨረሰዋል። የፌዴሬሽኑ የውድድርና ሥነ ሥርዓት ኮሚቴ በበኩሉ 9 የሚደርሱ ተጫዋቾችን በአዲሱ ዓመት የነጥብ ማስገኛ ውድድር ላይ መሰለፍ እንደማይችሉ ለክለቦቹ አሣውቋል። በዚህ መሰረት የአርባ ምንጭ ጨርቃ ጨርቅ ጀማል ሰይድ 4 ጨዋታ ሲቀጣ፣ የመብራት ኃይሉ ያሬድ ጌታቸው 2፣ የአዳማ ከነማው ግሩም ስዩም፣ የመድኑ ቴዎድሮስ ብርሃኑ (አሁን ቡና ገብቷል) ከምድር ባቡር ነብዩ ያሬድ የአዋሳ ከነማው ሙሉጌታ ምህረት፣ የሙገሩ አስፋው መንገሻ፣ የአርባ ምንጭ ጨርቃ ጨርቅ ታጋይ አማረና የመብራት ኃይል ግብ ጠባቂ ፀጋዘአብ አስገዶም 1-1 ጨዋታ መደበኛ ጨዋታ መመታገዳቸው ይፋ ሆኗል። ፌዴሬሽኑ ባወጣው ኮሚኒኬ ላይ እንደገለፀው ከሆነ በኮሚኒኬው ላይ ሣይጠቀሱ የታለፉ ነገር ግን ቅጣቱ ለቀጣዩ የውድድር ዘመን የሚተላለፍባቸውን ተጫዋቾች ክለቡ ተከታትሎ እንዲያሳርፋቸው አሳስቧል።</p>


<p class="align-center"><a href="/Gazettas/Athena/info/Athena.sera.html">ከአቴና ነሐሴ 14 ቀን 1994</a></p>

</body>
</html>	














