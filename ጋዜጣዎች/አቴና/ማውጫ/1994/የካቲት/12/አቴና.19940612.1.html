<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለወጣት ብሄራዊ ቡድኑ ተጫዋቾች ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለወጣት ብሄራዊ ቡድኑ ተጫዋቾች ተመረጡ</h1>


<p>ቡርኪናፋሶ ላይ ለሚደረገው የአፍሪካ ዋንጫ የማጣሪያ ውድድሩን ከዛምቢያ ጋር የሚያደርገው የኢትዮጵያ ወጣት ብሄራዊ ቡድን ለቅድመ ዝግጅት ይረዳው ዘንድ ተጫዋቾች መመልመሉን የኢትዮጵያ እግር ኳስ ፌዴሬሽን የሕዝብ ግንኙነት አስታወቅ። ፕሮግራሙን የተሳካ ለማድረግና በቅድመ ማጣሪያ ቋሚ የወጣት ብሄራዊ ቡድን ተጫዋቾችን ለመምረጥ እንዲያስችለው ጥሪ ያስተላለፈው ፌዴሬሽኑ ተጫዋቾቹ በዛሬው ዕለት ፌዴሬሽን ጽ/ቤት እየተገኙ ሪፖርት እንዲያደርጉ ትዕዛዝ አስተላልፏል። በነሐሴ ወር ላይ የመጀመሪያ ጨዋታውን አዲስ አበባ ላይ ከዛምቢያ ወጣት ቡድን ጋር የሚያደርገው ብሔራዊ ቡድናችን ለዚህ ውድድር በቅድመ ማጣሪያ ከሚያልፉት ሀገሮች ጋር ሳይመደብ በቀጥታ ለማጣሪያ መመደቡ አይዘነጋም። 13ኛውን የአፍሪካ ወጣቶች ዋንጫ በማዘጋጀት እስከ ዓለም ዋንጫ ድረስ ለመጓዝ የቻለው የኢትዮጵያ ወጣት ቡድን ከወዲሁ ሰፊ የሆነ መሰናዶ በማድረግ ለውድድሩ ለመቅረብ ፕላን እንደነደፈ ለማወቅ ተችሏል። ለዚህም ኃላፊነት አቶ ጌታሁን ገ/ጊዮርጊስና ገ/መድህን ኃይሌ የተመረጡ ሲሆን አሁን ከተጠሩት ተጫዋቾች ውስጥ በቅድመ ማጣሪያ የሚያልፉት እንደሚታቀፉ ለማወቅ ተችሏል።</p>

<p>በዚህ ውድድር በርካታ ልምድ ያላቸው ተጫዋቾች የተካተቱ ሲሆን ይህ የመጀመሪያ ምርጫ የክልል ተጫዋቾችንም በስፋት አካቷል። ከዚህም በተጨማሪ ብሄራዊ ሊግና በከፍተኛ ዲቪዝዮን የሚጫወቱ ልጆችም በምርጫው ተይዘዋል። ብዙውን ጊዜ ኢትዮጵያ የተሻለ ውጤት የምታስመዘግብበት የታዳጊና የወጣቶች ውድድር ሲሆን ይህንን ውጤት ወደ ተሻለ ደረጃ ለማብቃት ቅድመ ዝግጅቱ ከወዲሁ መጀመሩ ተገልጿል። 42 ተጫዋቾች ለቅድመ ማጣሪያ የተመለመሉ ሲሆን ሂደት በሂደት በሚደረገው እንቅስቃሴ የሚቀነሱት ተጫዋቾች ይታወቃሉ።</p>

<p>የወጣት ቡድኑ የእንቅስቃሴ ትሩፋት ለዋናው ብሔራዊ ቡድን አስተዋፅኦ በማበርከቱ በዚህ ረገድ የሚደረገው እንቅስቃሴ እንደሚሰጠው ተጠቁሟል። በአሁኑ ምርጫ ከተካተቱት ተጫዋቾች መካከል ባለፈው ዓመት በታዳጊ፣በወጣትና በዋናው ብሄራዊ ቡድን ያገለገሉ ተጫዋቾች ስለሚገኙበት ከልምድ አንፃር አዲሱን ቡድን ሊያገለግሉ ይችላሉ የሚል እምነት አሳድሯል።</p>

<p>ከእነዚህ ተጫዋቾች መካከል ከዚህ ባሻገር ባለፈው ዓመት ኢትዮጵያ ውስጥ በተዘጋጀውና ከዚያም አልፎ አርጀንቲና ላይ በነበረው የዓለም ዋንጫ የተሳተፉ ተጫዋቾች አብዛኛዎቹ በአሁኑ ምርጫ ተይዘዋል። ምንም እንኳን አሁን በተደረገው የተጫዋቾች ምልመላ በርካታ አዳዲስ ልጆች ይያዙ እንጂ በማጣሪያው ላይ ምናልባትም ኮታው በነባሮቹ ሊጣበብ ይችላል የሚል ግምትን አሳድሯል። ባለፈው ከነበሩት ተጫዋቾች መካከል በተለይ ሳልታ ላይ ለወጣት ብሔራዊ ቡድን ትልቅ አስተዋፅኦ ያበረከተው አሸናፊ ግርማ ዘንድሮ አልተመረጠም። ተጫዋቹ በቡድኑ ውስጥ ያልተካተተበት ምክንያት ባለፈው ጊዜ በተላከው የዕድሜ መዝገብ ላይ ለአሁኑ ውድድር በቂ ላያደርገው ስለሚችል ነው የሚል ግምት አሳድሯል። በዚህ መሠረት ለወጣት ብሄራዊ ቡድኑ 42 ተጫዋቾች ተመርጠዋል።</p>


<p class="align-center"><a href="/Gazettas/Athena/info/Athena.sera.html">ከአቴና የካቲት 12 ቀን 1994</a></p>

</body>
</html>	














