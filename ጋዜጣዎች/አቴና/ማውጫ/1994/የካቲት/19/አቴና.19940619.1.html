<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለብሔራዊ ቡድኑ የባሕር ማዶ አሰልጣኝ በቅርቡ ይመጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለብሔራዊ ቡድኑ የባሕር ማዶ አሰልጣኝ በቅርቡ ይመጣል</h1>


<p>ልክ እንደ ቅዱስ ጊዮርጊስ ሁለት የኢትዮጵያ እግር ኳስ ፌዴሬሽንም ከባህር ማዶ አንድ እውቅ አሠልጣኝ ለብሄራዊ ቡድኑ ለማስመጣት የሚያደርገውን ማጣሪያ ያጠናቀቀበት ደረጃ ላይ ይገኛል።</p>

<p>አፍሪካ ውስጥ በመስራት ብዙ ልምድ ያካበተና ጥሩ ውጤትን ያስመዘገበ በተለይ የእንግሊዘኛ ቋንቋን በደንብ መናገር የሚችል የባህር ማዶ አሠልጣኝን በከፍተኛ ገንዘብ ለመቅጠር የተለያዩ ሀገሮችን ያዳረሰው የኢትዮጵያ እግር ኳስ ፌዴሬሽን ከፈረንሳይ፣ ከእንግሊዝ፣ ከጣሊያን፣ ከዮጎዝላቪያ ተወላጆች ከሆኑት አሠልጣኞች ጋር በተለያዩ ጉዳዮች ላይ ድርድር በማድረግ ቢቆይም አሁን የማጣራቱና የመመልመል ሥራ ተጠናቆ ወደ መጨረሻው ምዕራፍ ላይ መድረሳቸው ይደመጣል።</p>

<p>ከፌዴሬሽኑ አካባቢ የሚመቱ ዜናዎች እንደሚጠቁሙት ከባህር ማዶ የሚመጣው አሠልጣኝ ዜግነትና ማንነት በትክክል ባይታወቅም በያዝነው ወር መጨረሻ ላይ ሁሉም ነገር ተጠናቆ ወደ ሀገራችን በመምጣት ለ24ኛው የአፍሪካ ዋንጫ የማጣሪያ ጨዋታ ዝግጅቱን ከወዲሁ መጀመር የሚያስችለውን ሁኔታዎች ተመቻችተው መጠናቀቃቸው ታውቋል። ፌዴሬሽኑ ከውጭ ከሚያስመጣው አሠልጣኝ ጋር አብሮ ማን ይሰራል የሚለው የስፖርት ቤተሰቡ ጥያቄ ቢሆንም ፌዴሬሽኑ የወቅቱን ባለድል አሠልጣኝ አስራት ኃይሌን በያዘው ኃላፊነት እንዲቀጥል በመወሰኑ አብሮት የሚሰራ መሆን ታውቋል።</p>

<p>ባለፈው ረቡዕ ሁሉም አሠልጣኞች ተሟልተው ባልተገኙበትና ጥቂቶች ብቻ በተሳተፉበት በብሄራዊ ቡድን ዙሪያ በተደረገው ውይይት ላይ አዲስ የሚጣታውን አሠልጣኝ አስመልክቶ አስተያየት የሰጡት የፌዴሬሽኑ የሥራ አስኪያጅ ኮሚቴ አባል የሆኑት ዶ/ር ኃይሌ አስናቀ እንደገለፁት «ከባህር ማዶ አሠልጣኝ የማስመጣቱ ሂደት የተጠናቀቀበት ደረጃ ላይ ተደርሷል።በቅርቡ አሠልጣኝ ይመጣል» ብለው መናገራቸው ተዘግቧል።ከባህር ማዶ በቅርቡ ይመጣል በሚል ለሚጠበቀው አሠልጣኝ ከ10ሺ ዶላር በላይ የወር ደሞዝ መኖሪያ ቤትና መኪና የተዘጋጀለት መሆኑም ታውቋል።</p>


<p class="align-center"><a href="/Gazettas/Athena/info/Athena.sera.html">ከአቴና የካቲት 19 ቀን 1994</a></p>

</body>
</html>	














