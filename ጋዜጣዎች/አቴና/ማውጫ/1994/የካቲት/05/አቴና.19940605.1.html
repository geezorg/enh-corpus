<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለብሔራዊ ቡድን ተጫዋቾች ዛሬ የመሬት ስጦታ ሊበረከትላቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለብሔራዊ ቡድን ተጫዋቾች ዛሬ የመሬት ስጦታ ሊበረከትላቸው ነው</h1>


<p>ሩዋንዳ የተሰናዳውን የምሥራቅና መካከለኛው አፍሪካ የሀገሮች ዋንጫ ይዘው የተመለሱት የኢትዮጵያ ብሄራዊ ቡድን ተጫዎቾች ቀጣይነት ያለው የማበረታቻ ሽልማት እየተደረገ ነው። ከረጅም ዓመታት በኋላ ለፈፀሙት ታላቅ ድል በመንግሥት ደረጃ ሽልማት የተበረከተላቸው ሲሆን ከዚህ ቀደም ቃል የገቡና ወደፊትም ለመሸለም በዝግጅት ላይ የሚገኙት መንግሥታዊና መንግሥታዊ ያልሆኑ ድርጅቶች ለሽልማት በቅድመ ዝግጅት ላይ መሆናቸውን ይነገራል።</p>

<p>ብሄራዊ ቡድኑ ድል አድርጎ በተመለሰ ማግስት የአዲስ አበባ መስተዳድር ለተጫዋቾቹ የመሬት ስጦታ ሊበረከት ማሰቡን መግለፃችን አይዘነጋም። እናም አሁን መስተዳድሩ በሃሳብ ደረጃ የነደፈው ፕሮግርማ ዛሬ ተግባራዊ እንደሚሆን ይጠበቃል። ይህንን ውጤት ላስመዘገቡ የብሄራዊ ቡድን ልዑካን በአጠቅላይ በዛሬው ዕለት የመሬት ስጦታ እንደሚበረከትላቸው ከታማኝ ምንጮቾቹ የተገኘው መረጃ ያመለክታል። ለእያንዳንዳቸው 175 ካሬ ሜትር የሚያማክል ቦታ ይሰጣቸዋል ተብሎ የሚገመት ሲሆን የልዑካን ቡድኑ በዛሬው ዕለት በ4 ሰዓት መስተዳድሩ ጽህፈት ቤት እንዲገኙ ጥሪ ተላልፎላቸዋል። ይህ የሞራል ማነቃቂያና ለወደፊት ቀጣይ ሕይወታቸው ቤት የሚቀልሱበትን ምቹ ሁኔታ የፈጠረው መስተዳድር የሚመሰገን ሲሆን በተጫዋቾቹም ዘንድ የመሬት ይዞታውን አጥብቀው ይፈልጉት ስለነበር ጥሪው እዳስደስታቸው ለማወቅ ተችሏል። ከድል አድራጊው ብሄራዊ ቡድን ጋር አብሮ የተሰለፈውና በአሁኑ ሰዓት ቤልጅየም የሚገኘው ባዩ ሙሉም ተወካዮን አሳውቆ በመሄዱ በዛሬው የመሬት ስጦታ ርክክብ ላይ በተወካዮ አማካይነት ስጦታውን እንደሚረከብ ለማወቅ ተችሏል። የአፍሪካ ዋንጫ ውድድር በተጠናቀቀበትና የሕዝቡ ስሜት ለእግር ኳስ ያለው ጉጉት ባልበረደት ጊዜ የአዲስ አበባ መስተዳድር የመሬት ስጦታ ማዘጋጀቱ ለቀጣዩ ውድድር ብሩህ መንገድ ያመቻቸ እንደሆነ ተጠቁሟል።</p>

<p>በተለይ ለ24ኛው የአፍሪካ ዋንጫ የኢትዮጵያ የምድብ ማጣሪያ ከሌላው ጊዜ በተሻለ ሁኔታ ቀለል ማለቱና የብሄራዊ ቡድኑም ስሜት በአሸናፊነት ወቅት ላይ መገኘቱ በጥሩ ሞራል ውድድሩን በብቃት ለመፈፀም የማበረታቻ ሽልማቱ ከፍተኛ አስተዋፅኦ እንደሚያበረክት ተጠቁሟል። ከዚህ በተጓዳኝ ስፖርት ኮሚሽን ለተጫዋቾቹ ለመስጠት ያሰበው ሽልማት መዘግየቱን በርካቶችን ያነጋገረ ጉዳይ ይሁን እንጂ ምን መደረግ እንዳለበት በመምከር በቅርብ ጊዜ ለብሄራዊ ቡድን ተጫዋቾች ሽልማቱን ለመስጠት መዘጋጀቱን ጉዳዩ ከሚመለከታቸው ወገኖች የተገኘው መረጃ ይጠቁማል።</p>


<p class="align-center"><a href="/Gazettas/Athena/info/Athena.sera.html">ከአቴና የካቲት 5 ቀን 1994</a></p>

</body>
</html>	














