<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጊዮርጊስ ኢንተርናሽናል ጨዋታ ቀኑ ተዛወረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጊዮርጊስ ኢንተርናሽናል ጨዋታ ቀኑ ተዛወረ</h1>


<p>በየሀገራቸው በሚደረግ የውስጥ ውድድር ሁለተኛው የሚወጡ ክለቦች በካፍ ካፕ ውድድር ይካፈላሉ። በዚሁ መሰረት በ1993ዓ.ም ከመብራት ኃይል በመቀጠል ውድድሩን በሁለተኛነት ያጠናቀቀው የቅዱስ ጊዮርጊስ ቡድን ዘንድሮ ኢትዮጵያን በመወከል ተሳታፊ ይሆናል። ባለፈው ዓመት በአፍሪካ ሻምፒዮንስ ሊግ የመካፈል ዕድል አጋጥሞት ዕጣ ፈንታው በጠዋቱ በኬንያው ቱስካር ቡድን የተበላሸበት የጊዮርጊስ ክለብ በዘንድሮው ፉክክር የተሻለ ውጤት በማስመዝገብ አዲስ ምዕራፍ ለመክፈት ከፍተኛ ፍላጎት እንዳላቸው የክለቡ ኃላፊዎች ጠቁመዋል። የመጀመሪያውን ጨዋታ ከኡጋንዳው ካምፓላ ሲቲ ጋር እንዲጫወት ፕሮግራም የተያዘው ሚያዝያ 6 የነበረ ሲሆን በስተመጨረሻ ካፍ በላከው የፕሮግራም ለውጥ መሰረት ጨዋታው በየካቲት ወር መጨረሻ እንዲካሄድ ወስኗል።</p>

<p>መጋቢት 1 አዲስ አበባ ላይ ሁለቱ ቡድኖች የመጀመሪያ ጨዋታቻውን የሚያደርጉ ሲሆን መጋቢት 14/1994 ደግሞ ካምፓላ ላይ የመልስ ጨዋታቸውን በማድረግ በአጠቃላይ ውጤት አሸናፊ የሚሆነው ቡድን በቀጥታ ወደ ሁለተኛው ዙር የማጣሪያ ጨዋታ ያልፋል «ከአንጋፋነት ዕድሜው ጋር ሲነፃፀር ኢንተርናሽናል ውጤቱ የደበዘዘ ነውና አስፈላጊው መስዋዕትነት ተከፍሎ ውጤቱ መለወጥ አለበት» የሚል ጠንካራ አቋም የያዙት የክለቡ ኃላፊዎች በተለይ የመጀመሪያውን ጨዋታ በአሸናፊነት ለመደምደም ቅድመ ሁኔታዎች ከወዲሁ መጀመራቸውን ጠቁመዋል። በተለይ የውጭ አሰልጣኝ በማስመጣት ቡድኑን የበለጠ ውጤታማ ለማድረግ እየተደረገ ያለው ጥረት በቅርቡ ስኬታማ እንደሚሆን ጠቁመው ኢንተርናሽናል ውድድሩ ከመጀመሩ ቀደም ብሎ የቅንጅት ስራ ለመስራት እንዲያመች ስምምነቱን በቅርቡ ሊያፀድቁ እንደሚችሉ ይጠበቃል። ይህ በእንዲህ እንዳለ ክለቡ በአጠቃላይ እንቅስቃሴዎቹና ወደፊት ሊያደርጋቸው ያሰባቸውን መሪ ፕላኖች ለማስተዋወቅ ዛሬ በክለቡ ጽህፈት ቤት ጋዜጣዊ መግለጫ እንደሚሰጥ ለማወቅ ተችሏል። በዚሁ መግለጫ ላይ በሀገሪቱ ያለ የስፖርት የመገናኛ አውታሮች በአጠቃላይ ጥሪ የተደረገላቸው ሲሆን ከሚቀርበው ማብራሪያ በተጨማሪ ምላሽ የሚያስፈልጋቸው ጥያቄዎች እንደሚስተናገዱ ለማውቅ ተችሏል። በተለይ በቅርቡ ከአርጀንቲና መጥተው አንዳችም ኢንፎርሜሽን በእርሳቸው ዙሪያ ሳይመጣ ተመልሰው የሄዱት አሰልጣኝ ካርሎስ ጉዳይ ክለቡን ያስወቀሰ በመሆኑ ከአሁን በኋላ በሚኖሩት ጊዜያት ግልፅ የሆነ አሰራር ለማራመድ ማቀዳቸው ይነገራል። ከአንዳንድ የውስጥ አዋቂ ምንጮች ከተገኘው መረጃ ለመረዳት እንደተቻለው የዛሬው ጋዜጣዊ መግለጫ ከክለቡ እንቅስቃሴ በተጓዳኝ በቅርቡ ስለሚያስመጡት አሰልጣኝም በቂ ኢንፎርሜሽን ለጋዜጠኞች ለማስጨበጥም ታስቦ እንደሆነ ይነገራል። ይህ በሀሳብ ደረጃ የተሰነዘረው አስተያየት ሲሆን የዛሬው አጀንዳ ተቀዳሚ ርዕስ ግን ማህበሩ ደጋፊዎቹን በማነሳሳት ክለቡ ከፍተኛ ገቢ እንዲያገኝ በማሰብ የነደፈው «ፕሮጀክት ሎሚን» አስመልክቶ የሚሰጠው ማብራሪያ እንደሆነ የድርጅቱ ልሳን የሆነው «ልሳነ ጊዮርጊስ» ጠቁሟል።</p>


<p class="align-center"><a href="/Gazettas/Athena/info/Athena.sera.html">ከአቴና ጥር 7 ቀን 1994</a></p>

</body>
</html>	














