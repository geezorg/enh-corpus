<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሊጉን ደረጃ ሶስት ክለቦች እየተፈራረቁ እየመሩት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሊጉን ደረጃ ሶስት ክለቦች እየተፈራረቁ እየመሩት ነው</h1>


<p>ፕሪምየር ሊጉ በ14 ሳምንት ጉዞው መደበኛ መሪውን ሳያሳውቅ በቅብብሎሽ ስፍራውን እያስረከበ ይገኛል። ሕልውናቸው በ24 ሰዓት ገደብ የተያዘው ሶስቱ አንጋፋ ክለቦች በፕሪየር ሊጉ የመሪነት ስፍራ ላይ ተፈራርቀውበታል። ለጊዮርጊስና ከቡና በተሻለ መልኩ መብራት ኃይል ለተወሰኑ ቀናት ቡድኑ በመሪነት ለመያዝ ቢችልም ዕሁድ ዕለት ቅዱስ ጊዮርጊስ ኒያላን 2ለ0 በማሸነፉና በአንፃሩ መብራት ኃይል ከአርባምንጭ ጋር 1ለ1 በሆነ አቻ ውጤት መለያየቱ ስፍራውን በጊዮርጊስ ለመነጠቅ ተገዷል። በሁለተኛው ዙር የመጀመሪያ ሳምንት ፕሮግራም ጊዮርጊስና ቡና ለማሸነፍ ቢችሉም እንቅስቃሴአቸው ማራኪ ስላልነበረ የደጋፊው ደስታ እንደቀድሞ ደመቅ ያለ እንዳልሆን አድርጎታል። እሁድ ዕለት ጊዮርጊስና ኒያላ ያደረጉት ፉክክር ከውበቱ ይልቅ አሰልቺ ገፅታው ፈጦ ወጥቱዋል። የከረረውን ፀሐይ ምክንያት በማድረግ ለዛ የሌለው ፉክክራቸውን ያደረጉት ሁለቱ ክለቦች ለውጤት የመትጋት አቅማቸው አናሳ ሆኗል። በተለይ ኒያላዎች በሜዳ ላይ አለመኖራቸው የለበሱት መለያ ብቻ መገለጫ እስከመሆን ድረስ ደካማ እንቅስቃሴ ማሳየታቸው በርካታው የስፖርት ቤተሰብ አሳዝኗል። ክለቡ ነጥብ ርቆት ከቆየ በኋላ ለማገገም ዳር ዳር በሚልበት ጊዜ ተመልሶ ወደ ቀድሞው የድክመት መስመር ማምራት ሕልውናውን አደጋ አጋልጦ መስጠት ሊሆን እንደሚችል በስፋት ተነግሯል። በዕለቱ ቅዱስ ጊዮርጊስ ከዕረፍት በፊትና በኋላ ባስቆጠራቸው ሁለት ግቦች አሸናፊ የሆነ ሲሆን የመጀመሪያውን በአንተነህ ፈለቀ ተቀይሮ የገባው ጌትነት ሞት ባይኖር ሁለተኛውን ደግሞ ሰለሞን ግርማ/ልምጭ/ መሰል ጠንካራ የቅጣት በትሩን በመሰንዘር ጊዮርጊስ 2ለ0 በሆነ ውጤት እንዲያሸንፍ አስችሎታል።</p>

<p>መላ የስታድየሙን ድጋፍ በጨዋታቸው ለመሳብ የቻሉት አርባ ምንጮች ከመብራት ጋር ያደረጉት ፍልምያ በዘንድሮ የፕሪምየር ሊጉ ውድድር ለማንኛውም ከለብ እጃቸውን ሊሰጡ እንደማይችሉ ያስመሰከሩበት ጨዋታ ነበር። ቡናን በሜዳቸው 5ለ1 በሆነ ሰፊ ውጤት ካሸነፉ በኋላ «የአሸናፊነት ስሜት በውስጣችን ተቀጣጥሏል» ያሉት የቡድኑ ተጫዋቾች ፉክክራቸው እሁድ ዕለት አየር ላይ አለመቅረቱን አሳይተዋል። በዕለቱ መብራትን 1ለ0 መምራት ከጀመሩ በኋላ ሙሉ ድጋፍ የተለገሳቸው አርባ ምንጮች መብራት ሀይልን በሜዳው ነጥብ ለመንጠቅ ያደረጉት ወኔ የተቀላቀለበት ፉክክር ስማቸውን ከጠንካሮቹ ቡድኖች ማህደር ውስጥ ለማስቀመጥ ችለዋል። በዚህ የጨዋታ ክፍለ ጊዜ መብራት የቀድሞው የተቀናጀ እንቅስቃሴአቸው ከመበላሸቱም በላይ የመልሶ ማጥቃት እርምጃቸውም በእንጭጩ እንዲሰበር ተገዷል። በተለይ የአርባ ምንጭ የተከላካይ መስመር ጠንካራ መሆን በግብ ማምረት ተግባሩ መላ የስፖርት ቤተሰብ ጠንቆ የሚያውቀው የመብራቱ ግብ አዳኝ ዮርዳኖስ አባይ እግሮቹ እንደልብ ውጤት እንዳያመርቱ እገዳ ተደርጎባቸዋል። ከዚህ ባሻገር በእንቅስቃሴ የሚያገኙትን ኳስ ተረጋግቶ የመጫወት ብቃታቸው በልምድ የታገዙትን ቡድኖች በልጠው መገኘታቸው ፈጣን ዕድገት ወደ ክለባቸው ዘልቆ እንዲገባ ያልተመኘ ደጋፊ አልነበረም።</p>

<p>በሜዳቸው ነጥብ ለማስጣል አስቸጋሪ የሆኑት አርባምንጮች ከሜዳቸው ውጪም ነጥብን ለመጋራት የሚያስችል አቅም እንዳላቸው ከመብራት ጋር ያደረጉት ፉክክር ምስክርነቱን ሰጥቶ አልፏል። ሁለቱ ቡድኖች ለዕረፍት የተለያዩት በአርባምንጭ 1ለ0 መሪነት ሲሆን ያገኙትን ውጤት ለማስጠበቅ የመከላከል እንቅስቃሴን በመምረጣቸው በሁለተኛው ግማሽ ሙሉ የጨዋታ ብልጫ በመብራቶች ተወስዶባቸዋል። መብራት በዚህ ክፍለ ጊዜ ተጫዋች በመቀየር የእንቅስቃሴውን የበላይነት የተረከበ ሲሆን የአቻነት ግቡንም በሙሉጌታ ሴጌቦ ተቀይሮ በገባው መስፍን አሰፋ አማካይነት ግብ በማስቆጠር የሜዳ ክብራቸው ሙሉ ለሙሉ ተገፎ እንድሄድ ለማድረግ ችለዋል። ይህው የፕሪምየር ሊግ ውድድር 15ኛ ሳምንት ፕሮግራም በነገው ዕለት ቀጥሎ የሚውል ሲሆን ድሬዳዋ ባቡር ከባንኮች፤ አሰላ ላይ ሙገር ከቡና፣ ናዝሬት ላይ አዳማ ከአዋሳ፣ አርባምንጭ ላይ አርባምንጭ ከወንጂ መቀሌ ላይ ትራንስ ከጉና የሚጫወቱ ሲሆን አዲስ አበባ ላይ በ10ሰዓት መብራት ሀይል ከኒያላ፣ በ12 ሠዓት ጊዮርጊስ ከመድን ጋር ይጫወታሉ።</p>


<p class="align-center"><a href="/Gazettas/Athena/info/Athena.sera.html">ከአቴና ጥር 14 ቀን 1994</a></p>

</body>
</html>	














