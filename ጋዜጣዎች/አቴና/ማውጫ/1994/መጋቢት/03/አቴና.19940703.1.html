<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በእኛና በኢትዮጵያ ሕዝብ ስም አይነገድም!" አትሌቶች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"በእኛና በኢትዮጵያ ሕዝብ ስም አይነገድም!" አትሌቶች</h1>


<p>ባለፈው ሰሞን በሸራተን ሆቴል የተካሄደው የአትሌቲክስ መንደር ምስረታ ገቢ ማሰባሰቢያ በዓል ከባለሀብቶችና ከመንግሥት ድርጅቶች ከተገኘው ሃያ ሰባት ሚሊዮን ብር ላይ ከ6 እስከ 7 ሚሊዮን ብር በኮሚሽን መልክ እንዲሰጥ የተሸረበው ሴራ ከየአቅጣጫው ከፍተኛ ተቃውሞ እየገጠመው ነው። ጉዳዩ ተጣሮት መስመር እስኪይዝ ድረስ ሌላ ችግር እንዳይፈጠርባቸው በመስጋት ስማቸው እንዳይጠቀስ የፈለጉ ብሄራዊ አትሌቶችና አሰልጣኞች ለሐገር ልማትና ዕድገት የተነሳሱ ወገኖቻችንን አንገት የሚያስደፋ ቅሌት እየተፈፀም ነው "እኛ ድል ያደረግንባቸውን ታሪካዊ ትጥቆቻችንን ለሐገር ግንባታ በማሰብ በነፃ አቀረብን፣ ብልጦቹ ኮሚሽን ሊበሉበት ተነስተዋል" በማለት መንግሥት ጣልቃ ገብቶ እንዲህ ዓይነቱን አይን ያወጣ ዝርፊያ እንዲያስቆም ጥያቄ ለማቅረብ መነሳታቸውን ገልፀውልናል። "አሁን ከዳር ሆነን ትርዒቱን እያየን ነው፤ ገፍቶ ከሄደ ግን በአንድነት ሆነን ለመንግሥት ተቃውሞዋችንን እናቀርባለን ያሉት አትሌቶቻችን በምንም ዓይነት መንገድ በእኛና በኢትዮጵያ ሕዝብ ስም አይነገድም" በማለት ቁጣቸውን ገልፀዋል።</p>

<p>የሀገሪቷን ስፖርት በበላይነት የሚመራው የኢትዮጵያ ኦሎምፒክ ኮሚቴ አንዳንድ አባላት ተቃውሞዋቸውን ከበፊት ጀምሮ የገለፁ ሲሆን ሴራውን ለመበጣጠስ ቆራጥ እርምጃ ይወስዳሉ ተብሎ ይጠበቃል።</p>

<p>ጉዳዩን በቅርብ የሚያውቁ ባለሙያዎች እንደሚናገሩት ፌዴሬሽኑ ይህንን የአትሌቲክስ መንደር ለመገንባት ቀድሞውኑ ወደ ግለሰቦችና ድርጅቶች መሄድ አይገባውም ነበር በማለት ያማርራሉ።</p>

<p>የአትሌቲክስ መንደር ግንባታ አዲስ ሐሳብ አይደለም። አዲስ ፕሮጀክትም አይደለም። ለዘመናት ብሄራዊ አትሌቶቻችንና አሰልጣኞቻቸው እንዲሁም ጋዜጠኞች ጭምር በየጊዜው የሚያቀርቡት ሐሳብ ነበር። ሕዝባችን ለአትሌቶቻችን ወደር የሌለው ፍቅር አለው። ይህንን ከውስጥ ሆነው የሚያውቁ ብልጦች በጎን በመሻረክና እንደ አዲስ ሀሳብና ፕሮጀክት አድርገው በማቅረብ በጠራራ ፀሐይ ሕዝብንና መንግሥትን ለመዝረፍ መነሳታቸው እጅግ የሚያሳፍር ጉዳይ ነው ብለዋል።</p>

<p>ከዚህም በተጨማሪ ውድ አትሌቶቻችን ድል ያደረጉባቸውን ለዓላማው መሳካት በነፃ ሲያስረክቡ፣ ሼህ አላሙዲንን የመሰለ ውድ የኢትዮጵያ ልጅ እንደ ሌላው ጊዜ ለሀገር ልማት በሚሊዮኖች የሚቆጠር ሀብታቸውን ሲለግሱ፣ ነጋዴው የመንግሥት ድርጅቶችና የልማት ማህበሮች ከበጀታቸው ላይ አንስተው እነሆ ሲሉ፣ ከሁሉም በላይ የመንግሥት ሠራተኞች ጭምር ከደምወዛቸው ላይ ቀንሰው በዓለም ላይ እጅግ ላስከበረን የአትሌቲክስ ስፖርት ማበብ የየአቅማቸውን ሲሰጡ በሌላ በኩል ጥቂት ግለሰቦች ከጀርባ ሆነው ይህንን የተቀደሰ አላማ ለማርከስ ሲሯሯጡ መታየታቸው እጅግ ያሳዘናቸው መሆኑን ገልፀዋል።</p>

<p>በቴሌቶኑ ቀን ከተለገሰው ብር በተጨማሪ ብዙ ድርጅቶችና ወገኖቻችን የአትሌቲክስ መንደሩ ግንባታ ሲጀመር በነፃ መንገድ ለመሥራት፤ መብራት ለማስገባት፣ ኮምፒውተሮችንና አስፈላጊ የቢሮ ዕቃዎችን ለመስጠት ፈቃደኛ መሆናቸውን ሲገልፁ እንዲሁም የሀገር ጉዳይ ነውና በቴሌቶኑ ሕዝቡ ቀጥተኛ ተሳትፎ እንዲኖረው የኢትዮጵያ ቴሌቪዥንና ሬዲዮ ድርጅት ነፃ የአየር ሰዓት በመስጠት ሥነ ሥርዓቱ በቀጥታ ለሕዝብ እንዲደርስ ከማድረጋቸውም በላይ ሸራተን ሆቴልም ያለ አንዳች ክፍያ ሥነ ሥርዓቱ እንዲካሄድ ፈቅዷል።</p>

<p>ይሄ ሁሉ ነፃ የሕዝብ ተሳትፎ እየታወቀ ብልጣብልጦቹ ከዚህ ሁሉ ነፃ አገልግሎት ለመጠቀም ማሰባቸውና መድፈራቸው በጣም አይናአውጣነት ነው ብለውናል።</p>

<p>በሌላ በኩል ከታመኑ ምንጮች እንደተረዳነው እነኚሁ ግለሰቦች በቴሌቶኑ ማግስት ወደ አንድ ታዋቂ ድርጅት በመሄድ ለሥራ ማስኬጂያ የሚሆን ለጊዜው ሁለት ሚሊዮን ብር ይለቀቅልን ብለው ያቀረቡት ጥያቄ በኃላፊዎቹ ውድቅ መሆኑና "እንደ ኢትዮጵያዊነታችን ለሀገር ልማትና ግንባታ ጥሪ ምላሽ ሰጠን እንጂ የግለሰቦችን ኪስ በሚሊዮኖች የመሙላትን ዕቅድ የለንም" በማለት ኃላፊዎቹ በእዚሁ ሳቢያ የመለገስ ሐሳባቸውን ሊያነሱ እንደሚችሉ በምሬት ገልፀዋል። መንግሥትም ሆነ የሚመለከተው የበላይ አካል ብዙ ሀገራዊ ጉዳዮች ከመበላሸታቸው በፊት አስቸኳይ ውሳኔ እንደሚሰጥ እየተጠበቀ ሲሆን የአቴና ዝግጅት ክፍል እያንዳንዷን ጉዳይ በማጣራት እውነቱን ለሕዝብ ይፋ እንደምናደርግ በድጋሚ እንገልፃለን።</p>


<p class="align-center"><a href="/Gazettas/Athena/info/Athena.sera.html">ከአቴና መጋቢት 3 ቀን 1994</a></p>

</body>
</html>	














