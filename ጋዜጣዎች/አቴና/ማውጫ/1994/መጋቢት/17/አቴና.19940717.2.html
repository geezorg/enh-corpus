<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሪምየር ሊጉ ረቡዕና ሐሙስ ቀጥሎ ይውላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕሪምየር ሊጉ ረቡዕና ሐሙስ ቀጥሎ ይውላል</h1>

 
<p>አጋጣሚዎችን እየታከከ የሚቋረጠው የኢትዮጵያ ፕሪምየር ሊግ ውድድር ከዕረቡ ጀምሮ የሚቀጥል ሲሆን በፉክክር ፀባያቸውና በሀያል ደጋፊዎቻቸው የሚታገዙት ቅዱስ ጊዮርጊስና ኢትዮጵያ ቡናም ሐሙስ ዕለት ይገናኛሉ። በተቀራረበ የነጥብ ልዩነት እየተጓዘ ያለው የፕሪምየር ሊግ ውድድር ኢንተርናሽናል ጨዋታዎች በመሀል እንዲቋረጥ እያስገደዱት ቢሆንም አሁን ያለው እንቅስቃሴ ውድድሩ ክረምት ከመድረሱ ቀደም ብሎ እንዲጠናቀቅ ያስችለዋል። ባለፈው ዓመት በሀገራችን ላይ ተደርገው በነበሩት ኢንተርናሽናል ውድድሮች ሳቢያ ተጓቶ የነበረው ይኸው የሊጉ ውድድር ፍፃሜዎቹ በናዝሬት እንዲደረጉ መገደዳቸው ይታወሳል።</p>

<p>ከዚህ በኋላ የሚደረጉት ጨዋታዎች ወጪና ወራጁን አብጠርጥሮ ለመለየት የሚያስችል ፍንጭ የማሳየት አቅም ስላለው ፉክክሩ ከሌላው ጊዜ በተሻለ መልኩ ጠንከር ያለ ግምት አግኝቷል። ከዚህ ባሻገር የክለቦቹ የነጥብልዩነት እንደባለፈው ዓመት የሰፋ አለመሆኑ ደግሞ ለውድድሩ ጣዕም የራሱ የሆነ አስተዋፅኦ አበርክቷል። የተቋረጠው ውድድር የፊታችን ረቡዕ ሲጀምር በአዲስ አበባው ስታድየም በ10 ሰዓት ባንኮች ከአርባ ምንጭ ጋርይጫወታሉ። ሁለቱ ቡድኖች በግብ ክፍያ ተለያይተው በአቻ ነጥብ ስለሚገናኙ አንዱ ከአንዱ ተነጥሉ ለማምለጥ መሸናነፋቸው ወሳኝነት ይኖረዋል።ከሁለቱ ቡድኖች ጨዋታ በኋላ በ12 ሰዓት የሚደረገው የመብራትና የምድር ባቡር ፉክክር ነው። መብራት አንድ ቀሪ ተስተካካይ ጨዋታ እያለው በ38 ነጥብ ከቅዱስ ጊዮርጊስ በመቀጠል በሁለተኛ ደረጃ ላይ የሚገኝ ሲሆን የዕረቡን ጨዋታ ማሸነፍ ከቻለ በአንድ ነጥብ ልዩነት መሪነቱን ከቅዱስ ጊዮርጊስ ይረከባል። ሆኖም ይህ የደረጃ ሽግሽግ ሊቆይ የሚችለው ለአንድ ቀን ብቻም ሊሆን ይችላል። ምክንያቱም በማግስቱ የሚደረገው የቅዱስ ጊዮርጊስና የኢትዮጵያ ቡና ጨዋታ ጊዮርጊስ ማሸነፍ ከቻለ መሪነቱን እንደገና መረከብ ይችላል።</p>

<p>ይህ ውድድር በክልል ከተሞችም የሚቀጥል ሲሆን አዋሳ ላይ አዋሳ ከነማ ከወንጂ፣ ናዝሬት አዳማ ከመድን መቀሌ ትራንስ ከሙገር ጋር ይጫወታሉ። የዚሁ ዙር መጀመሪያ ጨዋታ የሚጠናቀቀው ሐሙስ ሲሆን አዲስ አበባ ላይ በ10 ሰዓት ኒያላ ከጉና፤ በ12 ሰዓት ደግሞ ቅዱስ ጊዮርጊስ ከኢትዮጵያ ቡና በሚያደርጉት ጨዋታ ይሆናል። በተለይ ሐሙስ ዕለት ጊዮርጊስና ቡና የሚያደርጉት ጨዋታ ትልቅ ግምት አግኝቷል። በፕሪምየር ሊጉ ፉክክር አሸናፊ የሚሆኑ ቡድኖች ከሚያገኙት ሽልማት ባሻገር በ1995 ዓ.ም ኢትዮጵያን በመወከል በአፍሪካ ሻምፒዮንስ ሊግና በካፍ ካፕ ውድድር ላይ ስለሚሳተፉ ዕድሉን ለማግኘት የሚደረገው ፍትጊያ ቀላል አይደለም። በተለይ ቡናዎች ባለፈው ዓመት ያጡት ዕድል ዘንድሮ ለማግኘት ካላቸው ጠንካራ ሕልም መነሻነት ከፍተኛ ትግል ለማድረግ ማሰባቸውን ገልፀዋል። ከዚህ በተጨማሪ ከቅዱስ ጊዮርጊስ ጋር ያላቸው የነጥብ ልዩነት እንዳይራራቅ ከተፈለገ ሐሙስ ዕለት የሚያደርጉትን ጨዋታ በአሸናፊነት ማጠናቀቅ ስላለባቸው ሁለቱ ቡድኖች ወትሮውንም ቢሆን ሲገናኙ ከሚያሳዩት ትንቅንቅ የበለጠ የዘንድሮው ትንሽ ጠንከር እንዲል ሳያደርገው አልቀረም።</p>


<p class="align-center"><a href="/Gazettas/Athena/info/Athena.sera.html">ከአቴና መጋቢት 17 ቀን 1994</a></p>

</body>
</html>	














