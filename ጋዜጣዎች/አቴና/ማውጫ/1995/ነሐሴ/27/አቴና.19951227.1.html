<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አትሌቶቻችን ዛሬ ምሽት ይገባሉ፤ ነገ የጀግና አቀባበል ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አትሌቶቻችን ዛሬ ምሽት ይገባሉ፤ ነገ የጀግና አቀባበል ይደረጋል</h2>


<p>ኢትዮጵያ በዘጠነኛው የዓለም አትሌቲክስ ሻምፒዮና ባገኘችው ሰባት ሜዳሊያ በውድድሩ ከተሳተፉት 210 ሀገሮች ውስጥ የሦስተኛ ደረጃ አግኝታለች። ለኢትዮጵያ ይህ ደረጃ በውድድሩ ታሪክ ለመጀመሪያ ጊዜ የተመዘገበ ታላቅ ውጤት ነው። ኢትዮጵያ በዓለም አትሌቲክስ ታሪክ ስምንት ሜዳሊያ በማግኘት ታላቅ ውጤት አስመዝግባ የነበረው ባለፈው ዓለም ዋንጫ ነው። ይሁንና ከተገኙት ስምንት ሜዳሊያዎች ውስጥ የወርቁ ብዛት ከዘንድሮ በአንድ ያነሰ በመሆኑ ከአለም ያገኘችው ደረጃ የአምስተኝነት ነው። ኢትዮጵያ በውስጥ ርቀቶችና አትሌቶች ከ210 የዓለም ሀገሮች ያገኘችው የሦስተኛ ደረጃ ዓለምን ጉድ ከማሰኘቱም ባሻገር ሀገሪቷ በአትሌቲክስ የቆየ ጠንካራ መሠረት ያላት መሆኑን ያስመሰከረችበት ሆኗል። ኢትዮጵያ ዓለምን እያነጋገረ ላለው ታላቅ ውጤት የመጨረሻውን ታላቅ አስተዋፅኦ ያበረከተችው የ18 ዓመትዋ ጥሩነሽ ዲባባ ነች። ጥሩነሽ በ5ሺ ሜትር አንደኛ በመውጣት የወርቅ ሜዳሊያ ባታገኝ ኢትዮጵያ ውጤቷ ካለፈው ያነሰ ይሆን ነበር። አሁን እየተሰጣት ያለውን ገናና ስምና ክብርም አታገኝም። ጥሩነሽ ቀደም ሲል ከላይ እንደገለፅነው በ5ሺህ በዓለም ዋንጫ ወርቅ ስታመጣ በኢትዮጵያ የመጀመሪያዋ አትሌት ከመሆኗ በተጨማሪ በዓለም አትሌቲክስ ፌዴሬሽን መዝገብ በዕድሜ ትንሽዋ የወርቅ ሜዳሊያ ባለቤት ሆናም ተመዝግባለች። </p>

<p>በዓለም አትሌቲክስ ሻምፒዮና በዚህና ከዚህ ባነሰ ዕድሜ በየትኛውም ርቀት ለድል የበቃ አትሌት የለም። ጥሩነሽ የመጀመሪያዋ አትሌት ነች። በዚህም ሳቢያ የጥሩ ነሽ ዲባባ ድል ከሁሉም ጎልቶ የሚጠቀስ ሊሆን ችሏል። ጥሩነሽ ለዚህ ድል የበቃችው የርቀቱን ታላላቅና አንጋፋ አትሌቶች በሙሉ ቀድማ መሆኑ ደግሞ ለወደፊቱ አስተማማኝ አትሌትነትዋ የሚያመለክት ነው።</p>

<p>ይህ በእንዲህ እንዳለ በዓለም አትሌቲክስ ሻምፒዮና ታላቅ ድልን የተጎናፀፈው የኢትዮጵያ አትሌቲክስ ቡድን ዛሬ ምሽት በጣሊያን ሮም በኩል በማድረግ ከምሽቱ 4:50 ሰዓት አዲስ አበባ ቦሌ ኤርፖርት እንደሚገባ ታውቋል። ቡድኑ አዲስ አበባ የሚደርሰው እኩለ ሌሊት ላይ በመሆኑ የአቀባበል ስነስርዓቱ ያማረና የጀግና ይሆን ዘንድ በማግስቱ ጠዋት በአዲስ አበባ ስታዲየም እንደሚከናወን ታውቋል። ቡድኑ ዛሬ ሌሊት ሀገሩ እንደገባ በሆቴል ውስጥ እንዲያርፍ እንደሚደረግና በነጋታው ጠዋት ካረፈበት ሆቴል በሞተረኞች የአቀባበል ስነስርዓቱን ለማድመቅ በተዘጋጁ የልዩ ልዩ ድርጅቶች ሠራተኞች የሀገሬው ነዋሪ ሕዝብ ታጅቦ ነገ ረፋድ ላይ በአዲስ አበባ ስታዲየም የመንግስት ከፍተኛ ባለሥልጣናትና የጀግኖቹ ቤተሰቦች በተገኙበት እጅግ በጣም ከፍተኛ የአቀባበል ስነስርዓት እንደሚደረግ ከፌዴሬሽኑ የደረሰን ዜና ያስረዳል።</p>

<p>ይኸው ለጀግና አትሌቶቹ የሚደረገው የአቀባበል ስነስርዓት በኢትዮጵያ ቴሌቪዥንና ሬድዮ እንዲሁም በኤፍ ኤም ራዲዮ ጣቢያ በቀጥታ እንደሚተላለፍ ታውቋል። ዝግጅቱ ያማረና የተሳካ ይሆን ዘንድ የፌዴሬሽኑና የወጣቶች ባህልና ስፖርት ሚ/ር ኃላፊዎች በጋራ በመቀናጀት ከፍተኛ ጥረት እያደረጉ ነው። መላው የኢትዮጵያ ሕዝብም ነገ ጠዋት በአዲስ አበባ ስታዲየም በሚደረገው የአቀባበል ስነስርዓትና አትሌቶቹ በየዋና ዋና አውራጎዳናዎች በግልፅ መኪና ላይ በመሆን በሚዘዋወሩበት ወቅት በነቂስ በመውጣት ለአትሌቶቹ የጀግና አቀባበል ስነስርዓት እንዲያደርግ ጥሪውን ማስተላለፉም ታውቋል።</p>



<p class="align-center"><a href="/Gazettas/Athena/info/Athena.sera.html">ከአቴና ነሐሴ 27 ቀን 1995</a></p>

</body>
</html>	














