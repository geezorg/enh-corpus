<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ ገ/ስላሴ እና ደራርቱ በቀነኒሳ በቀለና በብርሃኔ አደሬ ተሸነፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኃይሌ ገ/ስላሴ እና ደራርቱ በቀነኒሳ በቀለና በብርሃኔ አደሬ ተሸነፉ</h2>


<p>ከሲዲኒ ኦሎምፒክ ድል ጀምሮ ስሙ እየገነነ የመጣውና አለም አቀፍ ተደራራቢ ድሎችን ማስመዝገብ የቀለላት አትሌት ብርሃኔ አደሬ በእንግሊዝና ፈረንሣይ ሁለት ድሎችን የተቀዳጀችው በአንድ ሳምንት ጊዜ ውስጥ ነው። ብርሃኔ አደሬ ግንቦት 15 ቀን በእንግሊዝ ክሪስቲያንፓላስ በተደረገው የ10 ኪሜ የጎዳና ውድድርና ግንቦት 23 ቀን በፈረንሳይ ሊክ ከተማ በተከናወነው የ10ሺ ሜትር ሩጫ ውድድር ነው አሸናፊ ለመሆን የበቃችው።</p>

<p>አትሌት ብርሃኔ አደሬ በክሪስቲያንፓላስ በተደረገው የ10ኪ.ሜ የጎዳና ውድድር ለአሸናፊነት የበቃቸው አንጋፋዋንና ስመጥሯን ሌላዋ ኢትዮጵያዊ ደራርቱ ቱሉን አስከትላ በመግባት ነው። ጠንካራ ፉክክር በታየበት በዚህ የጎዳና ውድድር ብርሃኔ አደሬ ርቀቱን ለመፈፀም የፈጀባት ጊዜ 31:50 ሲሆን ሁለተኛ የወጣቸው ደራርቱ ቱሉ ደግሞ 31:53 ደቂቃ በመግባት ነው። ሁለቱ አትሌቶች እስከዛሬ በተለያየ ርቀት በሚያደርጉት ውድድር አሸናፊ የነበረችው ደራርቱ ቱሉ ነች።</p>

<p>በሌላ በኩል ደግሞ በዓለም አትሌቲክስ ስፖርት ቤተሰብ ዘንድ በከፍተኛ ጉጉት ይጠበቅ በነበረው የሆላንዱ ሄንግሎ ግራንድ ፕሪ ውድድር ኢትዮጵያዊያን አትሌቶች ከአንድ እስከ ሦስት በመውጣት በታላቁ ሩጫ ታላቅ ድልን ተቀዳጅተዋል። ይህ ውድድር የርቀቱ የዓለማችን ምርጥ አትሌቶች የተካፈሉበት ሲሆን በተለይም ኢትዮጵያውያን ምርጥ አትሌቶች በአንድ የውድድር መድረክ ላይ ለመፋለም ሲቀርቡ ለመጀመሪያ ጊዜ ነው። በመሆኑም ውድድሩ የዓመቱ ታላቅ ሩጫ ተብሎ ተሰይሞ ነበር። በዚህ ታላቅ ሩጫም ኢትዮጵያውያኖች አንድም ባዕድ ጣልቃ ሳያስገቡ ውድድሩን ከአንድ እስከ ሦስት በመውጣት አሸናፊ ሆነዋል።</p>

<p>በዚህ ውድድር ሰባት ኢትዮጵያውያን አትሌቶች ተካፍለዋል። ከተካፈሉት ሰባት አትሌቶች መሀል በፌዴሬሽኑ እውቅና በማግኘት የተጓዙት ግን አምስቱ የብሔራዊ ቡድን አትሌቶች ብቻ እንደሆኑና ሁለቱ በግል እንደተሳተፉ ታውቋል። በፌዴሬሽኑ እውቅና ተሰጥቷቸው ወደ ውድድሩ ስፍራ የተላኩት ኃይሌ ገ/ስላሴ፣ ቀነኒሳ በቀለ፣ ስለሺ ስህን፣ አሰፋ መዝገቡና ገ/እግዚአብሔር ገ/እዝጊ ሲሆኑ በግል የተጓዙት ደግሞ የቀድሞ የብሔራዊ ቡድን አትሌቶች ግርማ ቶላና አዱኛ ናቸው። አዱኛ በአሯሯጭ መልክ በውድድሩ ላይ እንዲሳተፍ የተደረገ ቢሆንም የሚፈለገውን ያህል ጥቅም ሊሰጥ እንዳልቻለ ተገልጿል።</p>

<p>በሆላንድ ሄንግሎ ከተማ ኢትዮጵያውያን አትሌቶች ድልን ሲቀዳጁ ይህ ለመጀመሪያ ጊዜ አይደለም። የሄንግሎ ግራንድ ፕሪ ውድድር በዓለም ላይ ከሚደረጉት ውድድሮች ሁሉ ትልቅ ግምት የሚሰጠው ለበርካታ ዓመታት ሲካሄድ የቆየ ነው። ውድድሩ አሁን በህይወት ለሌለው የቀድሞ ታዋቂ የሆላንድ አትሌት መታሰቢያነት በየዓመቱ የሚደረግ ነው። ውድድሩ በየዓመቲ እንደአስፈላጊነቱ በተለያዩ ርቀቶች የሚደረግ ነው። ለምሳሌ አምና የ10ሺ ሜትር ውድድር አልተካሄደም ነበር። ይሁን እንጂ ታዲያ ኃይሌ በሆላንድ ሄንግሎ በየዓመቱ በሚደረጉ የተለያዩ ርቀቶች ተደራራቢ ድሎችን አግኝቷል ሪከርዶችንም ሰብሯል። ሀይሌ በ5 ሺ ሜትር ርቀት የመጀመሪያውን ሪከርድ የሰበረውም በሆላንድ ሄንግሎ ከተማ ነው። ሀይሌ በሄንግሎ ተደራራቢ ድሎች እና ርከርዶች በመስበሩ በሆላንድ የክብር ዜግነት ያገኘ ነው። ሆላንድን ለኃይሌ ሁለተኛ ሀገሩ ነች። በተለይ በሄንግሎ ከተማ ሕዝብ በጣም ይወደዳል ይከበራል። በእሁድ ምሽቱ የ10ሺ ሜትር ርቀት ውድድርም ይህንኑ ያስከብራል የሚል ግምት ነበር። ይሁን እንጂ ሁሉም እንደተጠበቀው ሊሆን ሳይችል ቀርቶ ሀይሌ ለዘመናት ድል ባደረገበት ሄንግሎ ከተማ አስከትሎ ሳይሆን ተከትሎ መግባት ግድ ሆኖበታል። ሀይሌ በሄንግሎና በዓለም የአትሌቲክስ ውድድሮች በርካታ ድሎችን አስመዝግቧል። ሪከርዶችን ሰብሯል በዚህም ሳቢያ የታሪኩ ንጉስ እስከመባል በቅቷል። የዓለም የመገናኛ ብዙሃንም ሀይሌን ከሌላ ዓለም የመጣ ዓይነት ፍጡር አድርገው እስከ መመልከት ደርሰዋል። የእሁዱ የ10ሺ ሜትር ሩጫ ውድድሩን በቀጥታ ያስተላለፍየነበረው ኮሜንታተር የመዝጊያ ንግግርም የዚህ ማረጋገጫ ነው "ሀይሌ ለካ ሰው ነው"</p>

<p>በሄንግሎ የእሁድ ምሽቱ ውድድር ዓለም ኢትዮጵያ የትራኩን ንጉስ ኃይሌ ገ/ስላሴን ጨምሮ አምስት ምርጥ አትሌቶችን በማሰለፍ የአሸናፊነቱን ቅድሚያ ግምት የሰጡት ቢሆንም ከዚያ ይልቅ በጉጉት ይጠበቅ የነበረው ከአምስቱ አትሌቶች መሀል ማን ያሸንፋል የሚለው ነበር። በዚህ ውድድርም ወጣቱ አትሌት ቀነኒሳ በቀለ አሸናፊ ለመሆን ችሏል። ቀነኒሳ ርቀቱን ለመጨረስ የፈጀበት ጊዜ 26:53:70 ነው። ይህም ሰዓት የዓመቱ የዓለም ፈጣን ሰዓት መሆኑ ተገልጿል።በዚህ ዓመት በተለያዩ የዓለም አትሌቲክስ መንደሮች በተደረጉ ውድድሮች ይህ ሰዓት ተመዝግቦ አያውቅም። ለቀነኒሳ የእሁዱ የሄንግሎ ውድድር የመጀመሪያው ኢንተርናሽናል የ10ሺ ሜትር ውድድር ነው። እስከዛሬ የሀገር ውስጥ እንጂ የውጪ የትራክ 10ሺ ሜትር ውድድር አድርጎ አያውቅም። በዚህም የመጀመሪያ ውድድርም ድልን ሊቀዳጅ ችሏል። </p>

<p>በዚህ ውድድር ኢትዮጵያውያን አትሌቶች ከ1-4ኛ በመሆን ውድድራቸውን በማጠናቀቃቸው የከፍተኛ ገንዘብ ሽልማት ተሸላሚ ለመሆን ከመቻላቸውም በላይ በቅርቡ ለሚካሄደው የዓለም አትሌቲክስ ዋንጫ ለመሳተፍ የሚያስችለውን ፈጣን ሰዓት ለማስመዝገብ ችለዋል። አትሌቶቹ ለዚህ ውድድር ወደስፍራው የተጓዙበት ዋንኛ ዓላማም ይህን የዓለም አትሌቲክስ ሻምፒዮና መግቢያ ሰዓት ለማስመዝገብ ነው። በዚህ ውድድር አትሌቶቹ ኢንዲያስመዘግቡ ዝግጅት ያደረጉት 27:49 እንደነበር ታውቋል።</p>

<p>ወጣቱ ቀነኒሳ በቀለ ከሀይሌ ጋር ተወዳድሮ ድል ሲቀዳጅ የአሁኑ የመጀመሪያ ነው። ቀነኒሳ ካሁን ቀደም በጎዳና እና በትራክ ላይ ከሀይሌ ጋር ተደጋጋሚ ውድድሮችን ቢያደርግም አሸንፎ ግን አያውቅም ነበር። እሁድ እለት ግን ኃይሌን ጠንቅቆ በሚያውቀውና በተከበረበት ሜዳ ድል ሊያደርገው ችሏል ይህን ውድድር 250 ሜትር እስኪቀር ይመራ የነበረው ሌላው ወጣት አትሌት ስለሺ ስህን ነው። ይሁን እንጂ ስለሺ ስህን ከተጠቀሰው ርቀት በኋላ በጀመረው ፍጥነት ሊቀጥል ባለመቻሉ የመሪነቱን ስፍራ ለኃይሌ በማስረከብ ሀይሌ 150 ኪ.ሜ እስኪቀር ለመምራት ችሎ የነበረ ቢሆንም በመጨረሻ ከፍተኛ ጉልበት ያለው ወጣቱ ቀነኒሳ በቀለ ሀይሌን በመቅደም በሚያስገርም ሁኔታ ድል ሊቀዳጅ ችሏል። ለዚህ ውድድር ጠንካራ ፉክክር ያሳያሉ ተብለው ተጠብቀው የነበሩት ገ/እግዚአብሔርና አሰፋ መዝገቡ እንደተጠበቁት ሊሆኑ አልቻሉም።</p>


<p class="align-center"><a href="/Gazettas/Athena/info/Athena.sera.html">ከአቴና ግንቦት 26 ቀን 1995</a></p>

</body>
</html>	














