<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጀርመናዊው አሰልጣኝ ጆኻን ፊገ አልሰራም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጀርመናዊው አሰልጣኝ ጆኻን ፊገ አልሰራም አሉ</h1>


<p>ይህ ዜና ሊያስደነግጥ አሊያም ሊያስገርም ይችላል። ምንም ሆነ ምን ግን ሁሉም ነገር መሆን ስላለበት ሆኗል። አዎ ጀርመናዊው አሰልጣኝ ጆኻን ፊገ ከፌዴሬሽኑ ጋር ሲሰሩ ቃል ገብተው ውል የፈፀሙትን ሥራ አልሰራም ብለዋል። ወደ አገሬ ልሂድ ግን አላሉም። ሥራም አላቆሙም። በአሁኑ ወቅት መሥራት ያለባቸውን ሥራ እየሠሩ ግን አይደሉም ባለመሥራታቸውም ከፌዴሬሽኑ የቀረበ ቅሬታና ተቃውሞ የለም። </p>

<p>ጀርመናዊው አሰልጣኝ የኢትዮጵያ ብሔራዊ ቡድንን በዋና አሰልጣኝነት ለሁለት ዓመት በወር 9 ሺህ ዶላር እየተከፈላቸው ለማሰልጠን ሕጋዊ የሆነ ኢንተርናሽናል ውል ፈጽመዋል። ውሉን ሲፈጽሙ ታዲያ ከብሔራዊ ቡድን ዋና አሰልጣኝነት በተጨማሪ ሊሠሩ የገቡባቸው ግዴታዎች አሉ። ከነዚህም መሃል የኢትዮጵያ ታዳጊ ብ/ቡድንን በአማካሪነት ማገልገል የሚለው አንዱ ነው።</p>

<p>አሰልጣኝ ጆቫን ፊገ በገቡት የውል ግዴታ መሠረት ከታዳጊ ቡድኑ ጋር ለመሥራት ቡድኑ ልምምድ ሜዳ ተጉዘው ለቡድኑ የተመረጡትን ተጨዋቾች ከተመለከቱ በኋላ ለመሥራት ፍቃደኛ አለመሆናቸውን ለፌዴፌሽኑ ኃላፊዎች አስታውቀዋል።</p>

<p>የኢትዮጵያ ታዳጊ ብሔራዊ ቡድን ታህሳስ 12 ቀን ከታንዛኒያ አቻው ጋር ላለበት የአፍሪካ ታዳጊዎች ዋንጫ ከ30 በላይ ተጫዋቾችን በመምረጥ በአሰልጣኝ ሰውነት ቢሻውና ጉልላት ፍርዴ አማካኝነት ዝግጅቱን ጀምሯል። ለታዳጊ ቡድኑ ተጨዋቾቹ የተመረጡት ከክለብ ዋና፣ ወጣትና ፕሮጀክት ሰልጣኞች ዕድሜያቸው ይመጥናል ተብሎ የታመነባቸው ናቸው። ይሁንና ጀርመናዊው አሰልጣኝ ለታዳጊ ቡድኑ የተመረጡት ተጨዋቾች አብዛኞቹ ከ17 በላይ እንጂ በታች አይደሉም በሚል አልሰራም ብለዋል።</p>

<p>አሰልጣኝ ጆቫን ፊገ የዓለም አቀፉ እግር ኳስ ማኀበር (ፊፋ) የእግር ኳስ አሰልጣኝ ኢንስተራክተር ናቸው። "እኔ የፊፋ ኢንስትራክተር ነኝ ፊፋ ደግሞ እንዲህ ዓይነት የዕድሜ ኢንስትራክተር ነኝ ፊፋ ደግሞ እንዲህ ዓይነት የዕድሜ ማጭበርበርን አጥብቆ ይቃወማል፣ ያወግዛል። እኔም ይሄን ተግባራዊ የማድረግ ኃላፊነት ብቻ ሳይሆን ግዴታ አለብኝ። ይሄን ሳላደርግ ብቀር ፊፋ የዕድሜ ማጭበርበር ሲደረግ ዝም ብለሃል ደግፈሃል በሚል የኢንትራክተርነት ማዕረጌን ይነጥቀኛል። ስለዚህ ትክክለኛ ዕድሜ ያላቸው ተጫዋቾች እስካልተያዙ ድረስ አልሰራም ብለዋል። በዚሁ መሠረት አልጀመሩም።የፌዴሬሽኑ ኃላፊዎችም በአሰልጣኙ ውሳኔ ላይ ያቀረቡት ቅሬታና ተቃውሞ የለም። </p>

<p>የቡድኑ አሰልጣኞች የጆኻን ፊገን ቅሬታና ተቃውሞ ሙሉ ለሙሉ ባይሆንም የተቀበሉት ይመስላል ያሳጣሉ ብለው ያመኑባቸውን ተጨዋቾች በመቀነስ አዲስ እያካተቱ ነው። ይሄም የአሰልጣኙን ውሳኔ ትክክለኛነት የሚያረጋግጥ ነው። አሰልጣኝ ጆቫን ፊገ እንዳሉት በፊፋ ዕውቅና የተሰጣቸውን ግለሰቦችና ተቋሞች የፊፋን መርህና አቋም የማንፀባረቅ የማስፈፀም ኃላፊነትና ግዴታ አለባቸው። እናም ጆኻን ፊገ የኢንስትራክተርነት ማዕረግ ላለመነጠቅ በወሰዱት እርምጃ ቀጥለው ቡድኑ አሁን በያዛቸው ተጫዋቾች ወደ ውድድር ቢገባና ጉዳዩን ለፊፋ ቢያሳውቁ የኢትዮጵያ እግር ኳስ ፌዴሬሽን የገንዘብ እና እገዳ ቅጣት ሊጣልበት እንደሚችል የደረሰን ዘገባ ያመለክታል።</p>

<p>አሰልጣኙ ፊፋ ማዕረጉን እንዳይነጥቃቸው በአማካሪነት አለመሥራት በቂ በመሆኑ የፈፀሙትን ውል ለማጠናቀቅና ለማራዘም ሲሉ ጉዳዩን ለፊፋ አያሳውቁም የሚል እምነት አለ።ይሁንና ውሉ ኢንተርናሽናል ሕግን የተከተለና የጠበቀ በመሆኑ ፌዴሬሽኑ ውሉን ላፍርስ ቢል አይችልም። ስለሆነም ፊፋ በእግር ኳሱ ዙሪያ የሚደረጉ ማጭበርበሮችን ለሚያጋልጡ ግለሰቦችና ተቋሞች ከፍተኛ ክብርና ሽልማትን ይሰጣል። ግለሰቡ ወይም ተቋሙ በዚህ ተግባሩ ዓለም አቅፍ ዕውቅናንም ያገኛሉ።እናም አሉ የዜና ምንጮቻችን አሰልጣኙ ጀርመናዊ እንጂ ኢትዮጵያዊ አይደሉምና ፌዴሬሽኑ አይመጣምን ሳይሆን ይመጣልን በማሰብ ለጉዳዩ ትኩረት ሰጥቷል።አሰልጣኙ በአማካሪነት እንዲቀጥሉ ማድረግ ይኖርበታል ብለዋል። ምንጮቹ አክለውም ከቅጣት ለመዳን ብቻ ሳይሆን ኢትዮጵያ እስከዛሬ ዕሜያቸው የገፋ ተጨዋቾችን በአህጉራዊው የታዳጊና ወጣቶች ውድድር አሳትፉ በእግር ኳስ ዕድገቷ ላይያመጣችው ለውጥም ሆነ መሻሻል የሌለ በመሆኑ እስከዛሬ ከተከተለችውና እየተከተለች ካለው የተጭበረበረ አሰራር አጋጣሚውን በመጠቀም መለቀቅ እንዳለበት ገልፀዋል።</p>

<p>በሌላ በኩላ ፌዴሬሽኑ ከአሰልጣኙ ጋር በፈፀመው የኮንትራት ውል መሠረት የመኖሪያ ቤት መከራየት አለበት። በዚህ መሠረት ፌዴሬሽኑ ሲኤምሲ እየተባለ በሚጠራው አካባቢ በወር ከ10 ሺ ብር በላይ ወጪ በማውጣት ትልቅ ቪላ ቤት ለመከራየት ቢፈልግም አሰልጣኙ ፍቃደኛ ሳይሆኑ ቀርተዋል። አሰልጣኙ ፍቃደኛ ሳይሆኑ የቀሩት በመኖሪያ ቤቱ እና በሥራ ቦታው መካከል ባለው የመንገድ ርቀት ነው። አሰልጣኙ በተለይም ቡድኑን በቀን ሁለት ጊዜ ለማሰራት እንደሚቸገሩ ገልፀዋል። ፌዴሬሽኑም የቀረበውን ምክንያት በመቀበል አሰልጣኙ አሁን ባሉበት ሒልተን ሆቴል እንዲያርፉ ወስኗል።</p>


<p class="align-center"><a href="/Gazettas/Athena/info/Athena.sera.html">ከአቴና ጥቅምት 26 ቀን 1995</a></p>

</body>
</html>	














