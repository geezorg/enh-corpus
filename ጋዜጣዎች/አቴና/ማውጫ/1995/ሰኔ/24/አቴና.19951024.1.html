<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ኦሎምፒክ ቡድን ለምድብ ማጣሪያ ውድድር አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ኦሎምፒክ ቡድን ለምድብ ማጣሪያ ውድድር አለፈ</h2>


<p>ከአንድ ዓመት በኋላ በግሪክ አቴንስ ለሚደረገው የኦሎምፒክ እግር ኳስ ውድድር ምድብ ማጣሪያ ለመግባት ባለፈው እሁድ የመጨረሻ ቅድመ ማጣሪያ ግጥሚያቸውን ኢትዮጵያንና ዚምባቡዌ በአዲስ አበባ ስታዲየም አድርገዋል።በውጤቱም ኢትዮጵያ ሁለት ለምንም አሸንፋለች። ለኢትዮጵያ ከዕረፍት በፊትና በኋላ የተገኙትን ሁለት ጎሎች የቡናው የመሀል ሜዳ ተጨዋች አሸናፊ ግርማ አስቆጥሯል።</p>

<p>ሁለቱ ቡድኖች የመጀመሪያ ግጥሚያቸውን ከ15 ቀን በፊት በሐራሬ አድርገው ዚምባቡዌ ሁለት ለአንድ በሆነ ውጤት አሸንፋለች።</p>

<p>በዚሁ መሰረት በመልሱ ጨዋታ ኢትዮጵያ ለማለፍ አንድና ከዚያ ግብ በላይ በማስቆጠር ማሸነፍ ሲኖርባት ዚምባቡዌ ደግሞ አቻ መለያየትና ማሸነፍ ይበቃት ነበር። ይሁንና ከሜዳዋ ውጪ ከመጫወቷ በቀር ለማለፍ ሁለትዕድል የነበራት ዚምባቡዌ አንድ ዕድል በነበራት ኢትዮጵያ ተሸንፋ የቅድመ ማጣሪውያን ውድድር ሩጫዋን ስታጠናቅቅ በአንፃሩ ኢትዮጵያ የቅድመ ማጣሪያ ግጥሚያዋን በድል በመወጣት ለምድብ ማጣሪያው ፍልሚያ ልትበቃ ችላለች። ኢትዮጵያ 20 ቡድኖች ይሳተፉበታል ተብሎ ለሚጠበቀው የምድብ ማጣሪያ ግጥሚያ የበቃችው ሱዳንና ዚምባቡዌን በቅድመ ማጣሪያው ግጥሚያ ማሸነፍ በመቻሏ ነው። ኢትዮጵያ በቅድመ ማጣሪያው ሁለት ግጥሚያ ባገኝችው ድል መሰረት 20 ቡድኖች በአራት ምድብ ተካፍለው ለሚያከናውኑት አህጉር አቀፍ የኦሎምፒክ ምድብ ማጣሪያ ግጥሚያ ለማለፍ ችላለች። ካፍ በምድብ ማጣሪያው ግጥሚያ 20 ቡድኖች በአራት ምድብ ተካፍለው እንደሚወዳደሩ ከመግለፅ ውጪ የምድብ ድልድሉን ይፋ አላደረገም። ሰሞኑን ይፋ ያደርጋል ተብሎ ግን ይጠበቃል። ይህ የምድብ ማጣሪያ ውድድር በዙር በደርሶ መልስ የሚከናወን ሲሆን በአጠቃላይ ውጤት ከየምድቡ አንደኛ የሚወጡት ቡድኖች በግሪክ ለሚከናወነው የኢሎምፒክ ውድድር ላይ ይሳተፋሉ። በዚህ የኦሎምፒክ ውድድር ናይጄሪያና ካሜሮን የተሻለ ስምና ዝና አላቸው። ሁለቱም በተለያየ ጊዜ ምድባቸውን በቀላሉ በማለፍ በኦሎምፒኩ መድረክ የዓለማችንን ታላላቅ ቡድኖች በማሸነፍ የዋንጫ ባለቤት ሆነዋል። ስለዚህ ዘንድሮም በምድብ ማጣሪያው ከሚሳተፉት ቡድኖች መሀል እንደሚኖሩ ይጠበቃል።</p>

<p>ወደእሁድ ዕለት የኢትዮጵያና ዚምባቡዌ ጨዋታ ስናመራ ከላይ እንደተገለፀው ኢትዮጵያ ሁለት ለምንም አሸንፋለች። ኢትዮጵያ በዚህ ጨዋታ በኳስ ቁጥጥርም ሆነ ወደተቃራኒ ግብ ክልል ደርሳ ጫና ፈጥሮ የግብ ሙከራ በማድረግ የተሻለ የተንቀሳቀሰችው ከእረፍት በፊት ነው። ኢትዮጵያ በዚህ ክፍለ ጊዜ የዚምባቡዌ አቻዋን ተጭና እና አጥቅታ ተጫውታለች። ምንም እንኳን አጥቅታ እንደመጫወቷ ያስቆጠረችው ግብ አንድ ብቻ ቢሆንም ከአምስት በላይ የግብ ሙከራዎች አድርጋለች በተለይም ጨዋታው በተጀመረ በአንደኛ ደቂቃ ያሬድ አበጀ ሞክሮ በግቡ አናት ላይ የወጣው በሁለተኛው ደቂቃ አንዱአለም ንጉሴ (አቤጋ) ሞክሮ በረኛው በግቡ አናት ወደ ውጪ ያወጣበት እንደገና ራሱ አንዱ ዓለም በ18ኛው ደቂቃ ያሬድ አበጀ በግሩም ሁኔታ ፍፁም ቅጣት ምት ክልል ውስጥ አሾልኮ ሰጥቶት በደረቱ ካቆመ በኋላ ተገልብጬ እመታለሁ ሲል ተከላካዩ ደርሶ ያወጣበት እንዲሁም ካሊድ መትቶ በረኛው የያዘበት በመጀመሪያው ክፍለ ጊዜ የኢትዮጵያ ቡድን ተጭኖ ለመውጣቱ በማስረጃ ከሚቀርቡት መሀል የሚጠቀሱ ናቸው። የኢትዮጵያ ቡድን በዚህ ክፍለ ጊዜ ከ12 በላይ የእጅ ውርወራ እና አራት ኮርና አግኝቷል። በአንፃሩ የዚምባቡዌ ቡድን ያገኘው ክፍያ አንድ ብቻ ነው። ይሁን እንጂ ታዲያ የኢትዮጵያ ቡድን በመጀመሪያው የጨዋታ ክፍለ ጊዜ አጥቅቶ ለመጫወትና የኳስ ቁጥጥሩን ለመብለጥ ቢችልም ያስቆጠረው ግብ አንድ ብቻ ነው። ይህም የቡድኑ የማጥቃት እንቅስቃሴ ያልተቀናጀ መሆኑን ያሳያል። የኢትዮጵያ ቡድን የማሸነፊያ ጎል የመጀመሪያ ጎል ያስቆጠረው አሸናፊ ግርማ ሲሆን ለጎሉ መገኘት ወሳኙን ሚና የተጫወተው የሙገሩ ወጣት አጥቂአንዱአለም ንጉሴ ነው። አንዱ ዓለም በግሩም ሁኔታ ከካሊድ ጋር አንድ ሁለት ትብብር ሲያደርጉ ከቆዩ በኋላ በመጨረሻ ተከላካዩን በግሩም ሁኔታ አታሎ በማለፍ መሬት ለመሬት በረኛው ግብ ክልል ውስጥ ያሻውን ኳስ ያሬድ አበጀ አግኝቶት አስቆጠረ ተብሎ ሲጠበቅ ተከላካዩን በመደረቡ ድራቢው ኳስ ሲመለስ አሸናፊ ግርማ አግኝቶት ተረጋግቶና ቦታ አይቶ በመምታት ግብ ሊያስቆጥር ችሏል። ከሳምንት በፊት ኢትዮጵያ ከኒጀር ባደረገችው ጨዋታ የመጀመሪያው ግብ በተመሳሳይ መልኩ ራሱ አንዱዓለም ከዚያ ቦታ መሬት ለመሬት ሲያሻማ ነው የኒጀሩ ተከላካይ ደርሶ በራሱ ግብ ላይ ሊያስቆጥር የቻለው። በዚህ የጨዋታ ክፍለ ጊዜ የዚምባቡዌ ቡድን ምንም እንኳን በጨዋታ እንቅስቃሴና ግብ በማስቆጠር ብልጫ ቢወሰድበትም እንቅስቃሴው ደካማ ነው ሊባል የሚችል አልፎ አልፎ የሚያደገው የመልስ ማጥቃት እንቅስቃሴ ግብ ለማስቆጠር ጥረት አድርጓል። ሦስት ያህል የቅጣት ምቶችን በኢትዮጵያ ቡድን አደገኛ ግብ ክልል አካባቢ አግኝተዋል። ይሁን እንጂ ሊጠቀሙበት ሳይችሉ ቀርተዋል። ሁለቱ ሲደረብ አንደኛው ከሜዳ ውጪ ሆኗል።</p>

<p>በሁለተኛው ክፍለ ጊዜ የነበረው የጨዋታ የበላይነት በመጀመሪያው የዳኛ ፊሽካ ጀምሮ የዚምባቡዌ ቡድን ነበር የዚምባቡዌ ቡድን በዝናቡ መጣል ሳቢያ ብልጫው በቀላሉ በኢትዮጵያ ቡድን እጅ ስር ይወድቃል የሚል ግምት ነበር። ሆኖም ግን ግምቱ የተገላቢጦች ሆኖ በግማሽ ሜዳ ውስጥ አፍኖ ለመጫወት ችሏል።</p>

<p>ቡድኑ ግብ ከተቆጠረበት በኋላ ያለ ሀይሉን በሙሉ በመጠቀም አጥቅቷል። የሚያደገው ጥቃት በማየሉም የኢትዮጵያ ቡድን ተጨዋቾች የሚይዙትንና የሚጨብጡትን አጥተዋል። ከእረፍት በፊት በጠባብ ቦታ እንዳሻቸው ኳስ ይቀባበሉ የነበሩት የኢትዮጵያ ቡድን ተጨዋቾች ከዕረፍት መልስ እስከ 32ኛው ደቂቃ ድረስ በአግባቡ መተያየትና መቀባበል አልቻሉም። የሚያገኙትን ኳስ በሙሉ ለማን እንደሚሰጡ አያውቁም ነበር። ባገኙበት ቦታ ሁሉ ይጠልዙ ነበር። በአጭሩ በትክክል ካቀበሉት ያላቀበሉት ኳስም ተጨዋቹ አመቺ ባልሆነና አጋዥ በሌለበት ቦታ በመሆኑ ኳስ በተጋጣሚ ተጨዋቾች በቀላሉ ነበር ይነጠቅ የነበረው። ዝናብ መዝነቡ የዚምባቡዌ ተጨዋቾችን እንቅስቃሴ ይገታል ተብሎ ቢጠበቅም ይበልጥ እነሱን ጠቅሟቸው ከእረፍት በኋላ ሁሉም የራሳቸውን ሜዳ ክልል በመተው በኢትዮጵያ ላይ ነው ያሳለፉት። በዚህም ወቅት ጥሩ ጥሩ ሙከራዎችን አድርገዋል። ሁለት ያለቀላቸው ኳሶችንም ግብ ጠባቂው ውብሸት አድኗል። የዚምባቡዌ ተጨዋቾች ከእረፍት መልስ በኢትዮጵያ ክልል ላይ እንደመዋላቸው በርካታ የግብ አጋጣሚን አላገኙም። ያገኙትንም አጋጣሚ የመብራት ኃይሉ ዳንኤል ሀብታሙ (የሻው) በፍጥነትና ድንገት በመድረስ ሲያከሽፍ ነበር። በዕለቱ ከኢትዮጵያ ቡድን ሳይረበሽና ሳይጨነቅ ጥሩ እንቅስቃሴ ሲያደርግ እና አደገኛ ጥቃቶችን ይከላከል የነበረው ዳንኤል ነው። የዚምባቡዌ ተጨዋቾች ከቅርብ ጊዜ ወዲህ ወደኢትዮጵያ ከመጡት ቡድኖች ሁሉ የተሻለ እንቅስቃሴ ያሳየ ቡድን ሆኗል። የቡድኑ ተጨዋቾች በአካል ብቃት ከኢትዮጵያውያን ተጨዋቾች ብዙ የገዘፉ አይደሉም። ተመጣጣኝ ናቸው። ሆኖም የኳስ ቁጥራቸውንና የህብረት ቅንጅታቸው እጅግ በጣም ጥሩ ነበር። ኳስን ይጫወቱ የነበረው በጉልበት ሳይሆን በብልጠትና በቴክኒክ ነው። በተለይም 10 ቁጥር ለብሶ ይጫወት የነበረው አጥቂ ለቡድኑ የማጥቃትና ህብረት እንቅስቃሴ የላቀውን ሚና ሲጫወት ውሏል። ተጨዋቹ ጥሩ የኳስ ቴክኒክ ያለው ሲሆን የሚያገኘውን ኳስ አታሎ በማለፍና ይዞ ጠብቆ ከጓደኞቹ ጋር አንድ ሁለት በመጫወት ለቡድኑ የተቀናጀ እንቅስቃሴ ትልቁና ሚና ተጫውቷል። ቡድኑ ከእረፍት መልስ በሁሉም ረገድ በመብለጥ አጥቅቶ እንደመጫወቱ ውጤት ይዞ መውጣት ይገባው ነበር። ይሁንና አስጨናቂ እንጂ ብልጥና አልሞ ተኳሽ አጥቂ ሊኖረው ባለመቻሉ ተሸንፎ መውጣቱ ግድ ሆኖበታል።</p>

<p>የኢትዮጵያ ቡድን ከዕረፍት መልስ በተለይም በ32ኛው ደቂቃ በአሸናፊ ግርማ አማካኝነት ድንቅ ጎል እስከገባበት ጊዜ ማሊያው ብቻ ነበር ማለት ይችላል። ቡድኑ በአጠቃላይ ጥሩ አልነበረም። ተያይተውና ተረጋግተው ሊቀባበሉና እንቅስቃሴውን ተቆጣጥረው አሊያም ሚዛናዊ አድርገው ሊጫወቱ አልቻሉም። በዚህ ረገድ ትልቁን ሚና ሊጫወቱ የሚገባቸው የነበሩት አሸናፊ ግርማና አይደር መንሱር ነበሩ። ግን ሁለቱ ተጨዋቾች ይህን ሊያደርጉ አልቻሉም። ተጨዋቾቹ ከዕረፍት በፊትም ቢሆን እንደሌላው ጊዜ አልነበሩም ከዕረፍት መልስ ደግሞ ይባስ ደከሙ። አሸናፊ በዚህ ጨዋታ ለቡድኑ ማሸነፍ ወሳኞቹን ሁለት ጎሎች አስቆጥሯል። ከዚህ ውጪ ግን እንዳለው ልምድና ብቃት እንደወትሮ ጎልቶ ሊወጣና ለአጥቂዎች ወሳኝ ኳሶች ደጋግሞ ሊሰጥ አልቻለም። የሁለቱ ተጨዋቾች እንደተጠበቁት አለመሆኑየኢትዮጵያ ቡድን ተጨዋቾች በራስ ሜዳ ላይ እንዲከማቹ አድርጓል። ይህ ደግሞ ለተጋጣሚው ቡድን አመቺ ሁኔታን በመፍጠሩ በኢትዮጵያ ቡድን ሜዳ ላይ መጠናቀቅ ሊያስከትል ችሏል። የኢትዮጵያ ቡድን ተጨዋቾች በራስ ሜዳ ላይ መከማቸት የተቃራኒን ተጨዋች ባለሀይላቸው እንዲያጠቁ ጋብዟቸዋል። ለዚህም ነው እንቅስቃሴው በሙሉ በግማሽ ሜዳ ላይ ብቻ በማየሉ የኢትዮጵያ ተጨዋቾች የሚያገኙትን ኳስ በሙሉ ለእነሱ ሲያስረክቡ የነበረው። በዚህ ወቅት ቡድኑ በመረጋጋት የመልሶ ማጥቃት እንቅስቃሴውን በመጠቀም ተጋጣሚው ከሜዳው እንዳይወጣ በማድረግ ሊጫወት ይገባ ነበር። በተለይም በያሬድ አበጀ በኩል ክፍት ሆኖ ሳለ ሊጠቀም አልቻለም።</p>

<p>ይሁንና የኢትዮጵያ ቡድን በ32ኛው ደቂቃ በአንድ ሁለት ረዥም ቅብብል በሰው ሜዳ ላይ በዝቶ መገኘት በመቻሉ በአሸናፊ ግርማ አማካኝነት ሁለተኛውን ጎል አስቆጥሯል። ይህ የአሸናፊ ግብ ዕውቀት የታከለበት በመሆኑ መላውን ሕዝብ ያስደሰተና ለእሱም አድናቆ ያስቸረ ነበር። የኢትዮጵያ ቡድን ይህም ግብ ባስቆጠሩበት ደቂቃ የተጠቀመውን እንቅስቃሴ ቀደም ብሎ ተጠቅሞ ቢሆን እራሱ ሜዳ ላይ የጎላ ብልጫ ተወስዶበት ለከፍተኛ ጥቃት አይዳረግም ነበር። ስለዚህ ለወደፊቱ ውጤትን ለማስጠበቅ የሚደረግ እንቅስቃሴ እንዴትና በምን መልኩ ሊሆን እንደሚገባ ከአሰልጣኙ ብዙ ስራ ይጠበቃልና ከወዲሁ ሊያስቡበት ይገባል።</p>


<p class="align-center"><a href="/Gazettas/Athena/info/Athena.sera.html">ከአቴና ሰኔ 24 ቀን 1995</a></p>

</body>
</html>	














