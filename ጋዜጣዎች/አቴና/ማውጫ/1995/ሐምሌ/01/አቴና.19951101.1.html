<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጊኒ ባልተጠበቀ ግብ ኢትዮጵያን ተበቀላት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጊኒ ባልተጠበቀ ግብ ኢትዮጵያን ተበቀላት</h2>


<p>በእሁዱ የሁለቱ ቡድኖች የመጨረሻ ምድብ ማጣሪያ ግጥሚያ ጊኒ ኢትዮጵያን በማሸነፍ የዛሬ 22 ዓመቱን ድል በቀል ተበቅላለች። ኢትዮጵያ የዛሬ 22 ዓመት ጊኒን ከ13ኛው የአፍሪካ ዋንጫ ማጣሪያ ውጪ እንዳደረገቻት ሁሉ ጊኒም ኢትዮጵያን ከ24ኛው የአፍሪካ ዋንጫ ውጪ አድርጋታለች። ታዲያ ልዩነቱ ኢትዮጵያ ጊኒን ከውድድሩ ውጪ ያደረገቻት በደርሶ መልሱ ግጥሚያ አቻ በመለያየት ከሀገር ውጪ ብዙ ባገባ በሚለው ሲሆን ጊኒ ደግሞ በደርሶ መልሱ ግጥሚያ አሸንፋ ብልጫ ነጥብ በማግኘት ነው። የእሁዱ ጨዋታ ለሁለቱም ቡድኖች ወሳኝ በመሆኑ ጨዋታው በጠባብ ውጤት ይጠናቀቃል ተብሎ ቢጠበቅም በሰፊ ውጤት ተጠናቋል። ሦስት ለምንም። በኢትዮጵያ ቡድን ላይ ግቦቹ የተቆጠሩት በ30ኛው በ55ኛውና በ70ኛው ደቂቃ እንደሆነ ታውቋል።</p>

<p>የኢትዮጵያ ቡድን ግብ እስከተቆጠረበት ጊዜ ድረስ ጥሩ ሲንቀሳቀስና አጥቅቶ ሲጫወት እንደነበር የደረሰን ዜና ያስረዳል። ይሁን እንጂ ቡድኑ ግብ ከተቆጠረበት በኋላ በመደናገጥ ያለውን የማሸነፍ ዕድል ዕውን ለማድረግ ሲል ባደረገው ያልተቀናጀ እንቅስቃሴ በተጋጣሚው ቡድን ብልጫ ሊወሰድበትና ተጨማሪ ግብ ሊቆጠርበት እንደቻለ ታውቋል። የኢትዮጵያ ቡድን ለማለፍ ያለው ዕድል ማሸነፍ እንደመሆኑ መጠን ይህን ለማሳካት ያደረገው እንቅስቃሴ ፍፁም ደካማ እንደነበርና ጨዋታውም የተሰጠውን ትኩረት ያህል ከባድ እንዳልነበረ ከደረሰን ዘገባዎች ለመረዳት ተችሏል።</p>

<p>የጊኒ ቡድን በዕለቱ ጨዋታውን በአሸናፊነት ለመወጣት ብዙ እንዳላዳገተውና በቀላሉ ለአሸናፊነት እንደበቃ የሚያስረዳው ዘገባ ቡድኑ ተጨማሪ ግቦችን ለማስቆጠር የሚያስችል ጥሩ አጋጣሚዎችን አግኝቶ ባለመረጋጋትና በግብ ጠባቂ ጥረት ሳይሰምርለት እንደቀረ ታውቋል።</p>


<p class="align-center"><a href="/Gazettas/Athena/info/Athena.sera.html">ከአቴና ሐምሌ 1 ቀን 1995</a></p>

</body>
</html>	














