<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሜጋና ሉሲ ከአየር መንገድ ጋር ተባብረው ለተጋቢዎች ነፃ የበረራ ትኬት ሊያዘጋጁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ሜጋና ሉሲ ከአየር መንገድ ጋር ተባብረው ለተጋቢዎች ነፃ የበረራ ትኬት ሊያዘጋጁ ነው</h1>

 
<p>ሰርጋችን ዘጠና በመዲናችን በሰለጠኑ ዓለም በስፋት የሚታወቀው የቡድን ጋብቻ ለመጀመሪያ ጊዜ በአገራችን መዲና በአዲስ አበባ መስቀል አደባባይ የተለያዩ የአገሪቷ ክልሎች በሚሰባሰቡት ተጋቢዎች ዘር፤ እምነት ከባድ ጥረት ሳይጠይቅ ሚያዚያ 25 ቀን 1990 ሰርጋችን 90 በሚል ስያሜ በሉሲ ኢንተርቴመንት እና በሜጋ ስቱዲዮ ዳሪነት የሰርጉ ሥነ ሥርዓት ይካሄዳል።</p>

<p>ይህን የሰርግ ሥነ ሥርዓት ለማከናወን የተነሳሱት ሁለቱ ድርጅቶች ባላቸው የተቀደሰ ዓላማ እነዚህን 150 ሙሽሮች ሲዳሩ በአገራችን ያለውን የሰርግ ባህል ለመገልበጥ ሳይሆን አገራችን ሕዝብ የግድ ለማግባት ተበድሮ ተለቅቶ ነገ አንገቱን ደፍቶ የሚሄድበትንና ለስምና ለዝና ሲል ቤቱን አራቁቶ ነገ ከችግር ማጥ ውስጥ የመዘፈቅ አጉል ባህል ከመቅረፉ ባሻገር በገንዘብም ሆነ በኢኮኖሚ ሰርግ ሰርጐ ወጉን ለማየት አቅም የሌላቸውን ኢትዮጵያውያንከግምት ውስት በማስገባት ፈቃደኞች ሆነው የቀረቡትን ተፈላላጊ ተጋቢዎች ለማጋባት በተለያዩ ቦታዎች በመሯሯጥና በርካታ በሮችን በማንኳኳት ሲገኝ ከሚዞርባቸው ቦታዎች በጥቂቱ ለመጥቀስ ያህልም የተለያዩ የውጭ ድርጅቶች፣ አምባሳደሮች፣ በጐ ፈቃድ ከአደረባቸው የግል ባለሃብቶች፣ ከመንግሥታዊ ድርጅቶች፣ ከሃይማኖት ድርጅቶች፤ መንግሥታዊ ካልሆኑ ድርጅቶች ጋር በመነጋገር ላይ ታች በመሮጥ እያደረጉ ያሉት ሰናይ ምግባር በእውነት የሚያስመሰግናቸው ነው። ምክንያቱም አንድ ኢትዮጵያዊ የሆነ ሰው በአገራችን ባህልና ውግ መሠረት እንኳን 150 ጥንድ ሙሽሮችን ቀርቶ አንድን ሰው ደግሶ ለመዳር ያለውን ውጣ ውረድ የማያውቅ ያለ አይመሰለኝም። እነዚሁ ሁለት ድርጅቶች ይህንን የተቀደሰ ዓላማ ይዘው ሲነሱ ለተሞሻሪዎቻቸው ከሚያስፈልጋቸው ነግሮች ከመግዛታቸው አልፎ አሰልቺ እንደሚሆኑ እሙን ነው። ቢሆንም ይህን ሁሉ ፈተና ተቋቁሞ እንዲህ ዓይነት ባህል ባልተለመደበት አገር ዓላማቸውን ከግቡ ለማድረስ ደፋ ቀና ሲሉ ለሚያስተውላቸው ኢትዮጵያዊ ትልቅ ክብርና መልካም አቀባበል የሚያንኳኩት በር ሁሉ እንደማይነፍጋቸው በማመን ነው።</p>

<p>ሜጋ ስቱዲዮና ሉሲ ኢንተርቴይመንት ይህንን የጋብቻ ድኳውን ሲከድኩ መቼም ለተዳሪ ልጆቻቸው የሚያስፈልጋቸውን ልብስ ቀለበት የምግብና የመጠጥ ድግሳቸውን ለማከናወን ሊብቃቃ ይችላል ብለው ከአሰቡት 1.40.25 /አንድ ሚሊዮን ሁለት መቶ አርባ ሺህ ስድስት መቶ ሃያ አምስት ብር/ በማሰባሰብ ላይ ሲገኙ ከመንግሥትም ከፍተኛ የሞራል ድጋፍ እየተደረገላቸው እንደሆነ ለማወቅ ችለናል። እነዚህ ድርጅቶችም «አምሯል ሸገኑ መደሰቻችሁ ዛሬ ነው ቀኑ» እየተባለ ከሚዜምበት የደስታና የፈንጠዝያ የሰርግ ቀን እስከሚደርሱ እነሱም ብቻ ሳይሆኑ ተጋቢ ሙሽሮችም የሚናፍቁት የከተማችን አዲስ እና ዓይነተኛ ቀን ይሆናል። ድርጅቶቹ ለተጋቢዎቻቸው ያቀረቡት በመጀመሪያ ደረጃ የተጋቢዎች መፈላለግና ምዝገባ ሲሆን ለዚህም ምዝገባ የተጠየቀው መስፈርት በወንዱ በኩል ሁለት መቶ እና ከሁለት መቶ ብር በላይ የሆነ የወር ገቢ ነው። ሙሽራውና ሙሽሪቱ ከጋብቻቸው በኋላ ተስማምተውና እራሳቸውን ማስተዳደር መቻል አለባቸው ከሚለው በጐ ሃሳብም በመነሳት መሆኑም ተገልጿል።</p>

<p>ይህ የሰርግ ሥነ ሥርዓት ከላይ እንደጠቀስነው ሚያዝያ 25 ቀን 1990 ዓ.ም በመዲናችን መስቀል አደባባይ ሲካሄድ በሰርጉ ላይ ከሚገኙ ተጋባዥ እንግዶች መካከል ጠቅላይ ሚኒስትር መለስ ዜናዊ፣ ትላልቅ የመንግሥት ባለስልጣናት፣ የሐይማኖት መሪዎች፣ የፓርላማ አባሎች፣ የተለያዩ አገር አምባሳደሮች ታላላቅ የግል ባለሀብቶች፣ የተለያዩ የውጭ መንግሥታዊ ያልሆኑ ድርጅቶች እና ሚዜዎቻቸውን ጨምሮ በርካታ ወዳጆቻቸውና ቤተሰቦቻቸውን በሰርጉ ሥነ ሥርዓት ላይ በመገኘት በዓሉን እንደሚያደምቁት ሲታወቅ እነዚህ ሁለት ሞሻሪ ድርጅቶች የተቀደሰ ዓላማቸውን በመለጠቅ ለሙሽሮቹ የጫጉላ ሽርሽር ይረዳ ዘንድ ከኢትዮጵያ አየር መንገድ ጋር በመረዳዳት ነፃ የአገር ውስጥ የበረራ ትኬትም እንደሚያዘጋጅላቸው ተዘግቧል።</p>


<p class="align-center"><a href="/Gazettas/Medbel/info/Medbel.sera.html">ከመድበል መጋቢት 16 ቀን 1990</a></p>


</body>
</html>	
