<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቁልቢ ገብርኤል የስለት ገንዘብ እየተመዘበረ መሆኑ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቁልቢ ገብርኤል የስለት ገንዘብ እየተመዘበረ መሆኑ ተጠቆመ</h1>

 
<p>በየአመቱ ሁለት ጊዜ በታህሳስ 19 እና በሐምሌ 19 ከውጭ ሃገር ድረስ በመምጣት በታላቅ ድምቀት በኢትዮጵያ ኦሮቶዶክስ ተዋህዶ እምነት ተከታዮች የሚከበረው በሐረርጌ ቁልቢ ውስጥ የሚገኘው የቁልቢ ገብርኤል ገዳም አሁን በሚያስተዳድሩት የቤ/ክርስቲያን አስተዳዳሪ ላይ የአካባቢው ምዕመናንና ካህናቱ የተሰማቸውን የቅሬታ አቤቱታ በተለይ በትውስታ ጋዜጣ ዋቢና ማስረጃ በማስደገፍ ሰሚ ያለህ ሲሉ አስታወቁ።</p>

<p>እነዚህ ዋቢነታቸውን በማስረጃ ጭምር የሚያረጋግጡ ከ10 በላይ ካህናትና ምዕመናን እንደገለፁት ከ1986 ዓ.ም ጀምሮ የቤተ ክርስቲያኑ አስተዳዳሪ የሆኑት 10 አለቃ ወልደ ጊዮርጊስ ወ/ማርያም ከሒሳብ ሹሙ መሃባው አማረ፣ ብርሃኑ አመረና ክፍለ ማሪያም አለእንዲሉ ጋር በመመሳጠር በቤተክርስቲያኑ፣ በካህናቱና በምዕመናኑ ላይ ከፍተኛ በደል እያደረሱ ናቸው ይላሉ።</p>

<p>ከሚፈጽሟቸው በደሎች ካሉት ውስጥ «ሁልጊዜ የገዳሙ ስለት ገቢ በየሶስት ወሩ በከተማውና በቤተክርስትያኑ ያለው ሙዳየ ምፅዋት ሲከፈት በትንሹ ከ11 እስከ 12 ጆንያ በየዓይነቱ ብር ይገኛል። ይህም ከሳንቲሙ ሌላ ነው። በጆንያ የተከተተው ብር በመኪና ተጭኖ ከቢሮው አዳራሽ ከገባ በኋላ ከ40-50 በሚሆኑ የቀን ሰራተኞች ብሩ በየአይነት ዓይነቱ ከተለየ በኋላ ሰራተኞች ተሰናብተው ያለምንም ፍርሃትና ርሕራሄ በሞዴል መዝግበው የሚይዝቱን ያህል ለይተው ቀሪውን ይከፋፈሉታል» በማለት የሚደረገውን ምዝበራ አጋልጠዋል።</p>

<p>ቀጥለውም «የሶስቱም የቤተመቅደሱ ተካፋች መጋረጃዎች በየጊዜው ከውጭ ሃገር የሚመጡ ውድ ዕቃዎች ናቸው። እነዚህ መጋረጃዎች በጣም ትልቅና ስራቸውና ውበታቸው ታይቶ የማይጠገብ ሲሆን ከሐምሌ እስከ ታህሳስ ወይም ከታህሳስ እስከ ሐምሌ ተጋርደው አዲስ ሲመጣ ወርደው የውሃ ሽታ ሆነው ይቀራሉ። እስከአሁን የታዩት መጋረጃዎች የያንዳንዱ ዋጋ በግምት ከ20 ሺህ ብር በላይ መሆኑ ይታወቃል። እንግዲህ ከሶስቱ በሮች 6 መጋረጃዎች በአሮጌ ደንብ እያንዳድንዱ በ10 ሺህ እንኳ ቢሸጥ በየስድስት ወሩ 60 ሺህ ብር በእነዚሁ ሰዎች ጥምር ምዝበራ ይባክናል» ይላሉ።</p>

<p>አያይዘውም «ከአስተዳዳሪው ጋር ከላይ ስማቸው የተጠቀሱት ሹማምንቶች ለአስተዳዳሪው የግል ቤትና መኪና ለመግዛት አንድ ወር ሙሉ የከረሙበትን ከነአይሮፕላን የመጓጓዣ ወጭአቸው ጭምር ከፍተኛ የቀን አበል ተቆጥሮላቸው ሂሳቡም ከቤተክርስቲያን ልዩ ልዩ ወርቅ በስለት ጠባቂው ስበባህታዊ አባ ገ/አምላክ ንጋቱ እጅ በመሶብወርቅ እየተጠራቀመ ለግላቸው እንደሚወስዱት እናውቃለን ማስረጃም አለ።» ሲሉ በማስረጃ አስደግፈው ገልፀዋል።</p>

<p>ከዚህም በላይ እነዚህ ምንጮች «የውጭ ሃገር ገንዘብና የአሜሪካ ዶላር በየጊዜው በስለት ይገባል። ሆኖም ከተጠራቀመ በኋላ ግማሹን ይከፋፈሉታል። በገዳሙ ክልል ውስጥ ያለውን የባሕር ዛፍ ቁጥር ከ250 በላይ የሆነውን ያንዱን ዋጋ በ80 ብር ሸጠው ለግል ጥቅማቸው አውለውታል። ለዚህም ማስረጃ ይሄው በእጃችን አለ። በቅጽር ግቢው የሚገኘውን የበልግና የመከር ሳር እንደፈለጉ እየሸጡ ይጠቀሙበታል። ለሐምሌና ታህሳስ መደገሻ እየተባለ ከ85.00 ብር በላይ ወጪ በማድረግ ግማሹን ያህል በግዢኢ ሰበብ ለግላቸው ያውሉታል» በማለት በምዝበራ በኩል ያለውን ሂደት ይገልጡታል።</p>

<p>በአስተዳደርና በቤተክርስቲያን ሕግ አንፃር ደግሞ የሚፈፀመውን በደል በእንዲህ ይዘረዝሩታል። «አስተዳዳሪው 10 አለቃ ወ/ጊዮርጊስ ወ/ማሪያም ከኢትዮጵያ ኦ/ተ/እምነትና ስርዓት ውጪ ብፅአን ጳጳሳት በሚያርፉበት ቤት ውስጥ አንዲት ወ/ሮ (ስሟ ተጠቅሷል) በሚስትነት አግብተው ይኖሩበታል ይህም ድርጊት በዓይን የሚታይ ሁሉም የሚያውቀው ነው። ከዚህ በላይ በማን አለብኝነት እላይ አባ ጳውሎስ ጋር ብትሄዱም እኔው ነኝ እዚህም እኔው ነኝ በግልጽ በመናገር አገልጋይ ካህናትን ያለምንም ቅድመ ሁኔታ በሰበብ ባስባቡ ያባርራሉ። በማስገደድም ያለ ጊዜያቸው በጡረታ ያገላሉ። በገዳሙ መኪናና የነዳጅ ወጪ ለግል ጉዳያቸው እንደፈለጉ ከከተማ ከተማ እንደቱሪስት ይሽከረከራሉ» በማለት አቤቱታቸውን ሕዝብና ምዕመን የሚመለከተው አካልም አውቆ እልባት እንዲሰጥበት በማለት ገልፀዋል።</p>


<p class="align-center"><a href="/Gazettas/Fetash/info/Fetash.sera.html"> ከፈታሽ ሐምሌ 21 ቀን 1990</a></p>

</body>
</html>	





