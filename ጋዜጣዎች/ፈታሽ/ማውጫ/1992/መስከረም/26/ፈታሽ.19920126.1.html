<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የሱማሌ አንጃዎች ስብሰባ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዲስ አበባ የሱማሌ አንጃዎች ስብሰባ ቀጥሏል</h1>


<p>በሶማሊያ የእርስ በእርስ ጦርነት ውስጥ ጉልህ ሚና በመያዝ በተለያዩ አካባቢ እየተዋጉ የሚገኙት የሶማሊያ የአንጃ መሪዎች በአዲስ አበባ ውስጥ የሚያደርጉትን ምስጢራዊ ስብሰባ ትላንትም ቀጥሎ መዋሉ ታወቀ።</p>

<p>በስብሰባው ላይ የተገኙ የአንጃዎች ቁጥርና ማንነታቸው እስካሁን ድረስ በግልፅ ያልታወቀ መሆኑን የሚገልፀው ይኼው ዘገባ እንዳብራራው በስብሰባው ላይ የአንዱ አንጃ መሪና አሁንም ሞቃዲሾን በቁጥጥራቸው ሥር ያዋሏት ሁሴን አይዲድ አልመጡም ወይንም ተወካይ አልላኩም።</p>

<p>ይሁንና ከተሰብሳቢዎች መሀል የሶማሊያ ብሔራዊ ግንባር የራህይዋን ሬዝስታንስ አርሚ እና የፑንትላንድ ክልላዊ አስተዳደር መሪዎች መገኘታቸውንና ስብሰባው እየተካሄደ መሆኑን ያብራራው ዜና ኤርትራ በሶማሊያ ውስጥ የሚታየውን አለመግባባት መነሻ በማድረግ በኢትዮጵያ ሰላም ላይ የዘመቱ ኃይሎች ማስገባቷን አንጃዎቹ ማረጋገጣቸውን ገልጿል።</p>

<p>የፑንትላንድ ክልላዊ መንግሥት ፕ/ት የሆኑት ሚስተር አቡዱላሂ የሱፍ በበኩላቸው ሊቢያ የሶማሊያን የእርስ በእርስ ችግር በሰላም ለመፍታት ጥያቄ ማቅረቧን በመግለፅ እሳቸው ግን ከአይዲድ ጋርም ሆነ ከድርጅቱ ጋር በተናጠል ለመስማማት የማይፈልጉ መሆናቸውን አረጋግጠዋል።</p>

<p>በሌላ ዜና መሠረት በሶማሊያ እየተስፋፋ ያለውን አደገኛ ሁኔታ መነሻ በማድረግ በምሥራቅ ኢትዮጵያ ክፍል ላይ አደገኛ ሁኔታን ለመፍጠር ኦነግንና ሌሎች ኃይሎችን አሠማርቶ የነበረው የሻዕቢያ መንግሥት አሁንም አዲስ የአሸባሪነት ተግባሩን የቀጠለበት መሆኑን የደረሰን ዜና ይገልፃል።</p>

<p>የኤርትራ መንግሥት አንድ ሺህ የሚሆኑ የሻዕቢያ ወታደሮችን በመጫን ወደ ሱማሊያ የባሕር ከተማ ኪስማዩ የገባች አንድ መርከብ በዚህ ሳምንት መጀመሪያ ላይ በአካባቢው ቆማ የያዘቻቸውን ኤርትራውያን ወታደሮች ማራገፏን በአካባቢው የነበሩ ሱማሊያውያን ለዜናው ምንጭ ጨምረው መግለፃቸው ተብራርቷል።</p>


<p class="align-center"><a href="/Gazettas/Fetash/info/Fetash.sera.html">ከፈታሽ መስከረም 26 ቀን 1992</a></p>

</body>
</html>	
