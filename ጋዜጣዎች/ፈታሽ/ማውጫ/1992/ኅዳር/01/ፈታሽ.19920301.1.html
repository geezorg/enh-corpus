<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወላይታው ሶዶ ብጥብጥ የሞቱት ሰዎች ቁጥር ጨመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወላይታው ሶዶ ብጥብጥ የሞቱት ሰዎች ቁጥር ጨመረ</h1>


<p>የሶዶ ከተማ ም/ቤት በመንግሥት መገናኛ ብዙሃን ባሰራጨው ዘገባ በወላይታው ብጥብጥ ሁለት ሰዎች መሞታቸውን አስታውቆ የነበረ ሲሆን አሁን የሚደርሱን ዘገባዎች በእርግጠኝነት ሶስት ሰዎች ሲሞቱ ከ70 በላይ የሚሆኑት ደግሞ እንደቆሰሉ ታውቋል።</p>

<p>ወጋዶጋ ማለትም ወላይታ ጋምጎፋ ጉርጂንና ዳውሮን በማቀላቀል የጋራ ቋንቋ በመፍጠር የትምህርት መስጫ ቋንቋዎች በዚሁ እንዲሆኑ የተሰጠውን ውሳኔ በመቃወም ሰላማዊ ሰልፍ ካደረጉ ተማሪዎች መሀል በጥይት የተመቱት አራት መሆናቸውን የጠቀሰው ይኼው ዘገባ ከነዚሁ መሐል ሶስቱ ሕይወታቸው ማለፉን ጠቁሟል።</p>

<p>የክልሉ ም/ቤት ጉዳዩን አስመልክቶ በሰጠው መግለጫ ላይ አስራ ስድስት ያህል ሰላማዊ ሰልፈኞች ቆስለዋል ቢልም የአካባቢውን የዓይን እማኞች የጠቀሰው ዘገባ በበኩሉ ከፖሊስ በተተኮሰ ጥይት የቆሰሉት ሰልፈኞች ቁጥር ከ70 በላይ መሆኑን ገልጿል። የወጋዶጋ መጽሐፍን ያቃጠሉት ሰላማዊ ሰለፈኞች በሕዝብ ንብረት ላይ ዘረፋ አካሂደዋል በማለት የክልሉ ም/ቤት ቢገልፁም ሰልፈኞቹ የሕዝብን ንብረት አለመንካታቸውን የገለፀው ይኸው ዘገባ በቋንቋችን የመጠቀም ሀብት ይኑረን የሚል ጥያቄ ያቀረቡት የወላይታ ተወላጆች መሆኑን አስታውሷል።</p>

<p>ተማሪዎቹ ይህንን ጥያቄ በማቅረባቸው የተነሳ በፖሊስ የታሰሩት መምህራኖቻቸው እንዲፈቱ ጥያቄ አቅርበው የነበረ ቢሆንም መልስ ባለማግኘታቸው እስር ቤቶቹን በመስበር ታስረው የነበሩ መምህራኖቻቸውን ማስለቀቃቸውን ተጠቅሶ በከተማዋ ተነስቶ የነበረውን ብጥብጥ ለማስቆም በቂ ኃይል ስላስፈለገ ፀጥታ አስከባሪ ኃይል በሄሊኮፕተሮች ተጭኖ መጓዙንና መስፈሩን ገልጿል። በብጥብጡ ላይ ተካፋይ ከነበሩት መሐል ሰላማዊ ሰልፉን ይቀርፅ የነበረ አንድ የቪዲዮ ካሜራ የያዘ ሰውና ሌላ ግጥም ያነብ የነበረ ወጣት በፖሊሶች መታሰሩን አስረድቷል።</p>

<p>በወላይታ ሶዶ ከተማ የከተማውን የተቃውሞ አድማ ለማረጋጋት ቁጥራቸው በማይታወቁ ሄሊኮፕተሮች ተጭነው ከገቡት ወታደራዊ ኃይሎች በኋላ ቁልፍ የመንግስት ባለሥልጣናት ከክልሉ ም/ቤት እና ጉዳዩ ከሚመለከታቸው አካላት ጋር ለመወያየት ወደ አካባቢው መድረሳቸው ተገልጿል።</p>

<p>በዚህ ሕዝብና መንግሥት እልህ በተጋቡበት ጉዳይ ዙሪያ ሕዝቡን አወያይተው መፍትሔ እንዲፈልጉ ከመንግሥት ተወክለው ወደ አካባቢው የሄዱት አቶ ካሱ ኢላላ፣ አቶ ስምዖን መቻሌን አቶ ተክለወልድ አጥናፉ ለ32 የአገር ሽማግሌዎች ጥሪ አቅርበው 15 ያህል ብቻ በመምጣታቸው ጥሪውን አክብረው ለመጡት ሽማግሌዎች «በዚህ ሁከትና ግድያ ተጠያቂው ማነው» የሚል ዓይነት ጥያቄ አቅርበው ሽማግሌዎቹ «ተጠያቂዎቹ ተኩሰው የገደሉት ናቸው» የሚል መልስ እንደሰጧቸው ይኸው የደረሰን ዘገባ ያመለክታል።</p>


<p class="align-center"><a href="/Gazettas/Fetash/info/Fetash.sera.html">ከፈታሽ ኅዳር 1 ቀን 1992</a></p>

</body>
</html>	
