<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለንደንና ኒውዮርክ በኢትዮጵያን ተቃዋሚ ሰልፈኞች ተጥለቀለቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለንደንና ኒውዮርክ በኢትዮጵያን ተቃዋሚ ሰልፈኞች ተጥለቀለቁ</h1>


<p>መጋቢት 11/1994 በብዙ መቶ የሚቆጠሩ ኢትዮጵያውያን የነፃነትና የፍትሕ መዝሙር እየዘመሩ በለንደን ከተማ ከሀይዴ ፓርክ ጥግ በመነሳት በርካታ ጐዳናዎችን በማቋረጥ እስከ ትራፋልጋር አደባባይ ድረስ በስኮትላንድያርድ ፖሊስ መኮንኖች እየታጀቡ በጥንታዊነትና አንድነቷን ጠብቃ በኖረችው አገር ላይ የድንበር ግጭቱን በማስወገድ የተረጋገጠባትን የመከፋፈል አደጋ በመቃወም ጠንካራ ተቃውሟቸውን ለዓለም አቀፉ ሕብረተሰብ ማሰማታቸውን ከኢንተርኔት የተገኘው ዘገባ ያስረዳል።</p>

<p>ኢትዮጵያውያኑ ይኸንን ከፍተኛ የተቃውሞ ሰላማዊ ሰልፍ ያደረጉት ጥንታዊነት የሆነችው አገራቸውን በዓለም አቀፍ ሕብረተሰብ ፊት ለድንበር ግጭቱ ውሳኔ ለመስጠት በሚል ስም እየተበታተነች መሆንዋን በመቃወም ነው። ኢትዮጵያውያኑ ውድቅ የሆነውን የቅኝ ግዛት ስምምነት መሰረት በማድረግ በጠ/ሚ መለስ ዜናዊ አማካኝነት የድንበር ጉዳይ መፍትሔ እንዲያገኝ የሚደረገው ኤርትራን ለመርዳትና ኢትዮጵያን ለመቅጣት ባሕር አልባ ለማድረግ የሚሰጠው ውሳኔ የሁለቱን አገራት መጪ ትውልድ ከፍተኛ ጥፋት ውስጥ እንደሚከተው ገልፀዋል።</p>

<p>ሄግ ተቀማጭነቱን ያደረገው የድንበር ኮሚሽን ከኢትዮጵያ በርካታ መሬቶችን ለኤርትራ እንደሚሰጥ፤ የአፋሮች መሬት የሆነውን ቀይ ባሕር እንዲሁም ሻዕቢያ በወረራ ይዞአቸው የነበሩና በኢትዮጵያ ጀግና ሠራዊትመስዋዕትነት የተለቀቁ በርካታ መሬቶች ጭምር ለኤርትራ እንደሚሰጡ በመግለፅና በመቃወም ኢትዮጵያውያን ድምፃቸውን አሰምተዋል።</p>

<p>ለኢትዮጵያውያኑ ሰላማዊ ሰልፈኞች ንግግር ያደረጉት ዶ/ር ፀሐይ ብርሐን ሥላሴ የኢትዮጵያ ብሔራዊ ኮንግሬስ ሰብሳቢ ጠ/ሚ መለስ ዜናዊ ከሰብዐዊ መብት መጣስ እስከ አገር ክህደት ድረስ ኢትዮጵያን ወደብ አልባ በማድረጋቸው ከስሰዋል።</p>

<p>በቅርቡ ኢትዮጵያ ከአዲስ አበባ ጅቡቲ የባቡር መንገድ ካምፓኒ ያላትን ባለቤትነት ታጣለች፤ ለውጭ ዜጐችም በሽያጭ ተሰጥቷል። አገሪቱ በአባይ ውሃ ላይ ያላትንም የመጠቀም መብት ታጣለች፣ ምክንያቱም የጠ/ሚሩ ቡድን የፈረመው ፊርማ በከባድ ሁኔታ ኢትዮጵያ በውሃው ላይ ያላትን መብት ውሱን ያደርገዋል በማለት ዶ/ር ፀሐይ ገልፀዋል። ዶ/ር ፀሐይ ኢትዮጵያዊያን በሙሉ እጅ ለእጅ ተያይዘው በአንድነት እንዲሰሩና ሥርዓቱን እንዲፋረዱ ጠይቀዋል።</p>

<p>በዚህ በጭብጨባ እየታገዘና እየደመቀ በተደመጠው ንግግር መካከል የአፋሮች ቃል አቀባይ አደን ቦዳያ ኢትዮጵያ ውስጥ ከሚገኙት ጥንታዊ ማሕበረሰቦች አንዱ አፋር መሆኑን ገልፀው "አፋሮች ኢትዮጵያውያን እንጂ ሌላ ማንም መሆን አይችሉም። እኛ የኢትዮጵያ መወለጃ የአፋር መሬት ነው ብለን እናምናለን። አፋሮችን በኢትዮጵያ፣ በኤርትራና በጅቡቲ መካከል መከፋፈል እናወግዛለን። እኛ አንድ ሕዝብ ነን። ኢትዮጵያውያን ነን" ብለዋል። አደን ቦዳያ በመለስና በኢሳያስ መንግስት የአፋሮችን ማሳደድ ሁኔታ በማውገዝ ሕዝቡ ተፈጥሯዊ በሆነው ቤቱ በኢትዮጵያ እንደሀገር መብቱ ሊከበርለት እንደሚገባ ጠይቋል። በማንኛውም መንገድ የአፋሮች የራስን እድል በራስ የመወሰን መብት እስኪከበር ድረስ ትግሉ እንዲቀጥል አደን አስታውቋል። የተልዕኮው የቦርድ ሰብሳቢ የሆኑት ኮማንደርአሰፋ ኃይሉ በሁሉም የዕድሜ ክልል የሚገኙ ኢትዮጵያውያን በዚህ ሰላማዊ ሰልፍ ላይ በመገኘታቸውም የውስጥና የውጭ ጠላቶቻችን የከፋፈሉን ቢመስላቸውም የትግራይ ልጆች በብዛት በመካከላችን በመገኘታችሁ እጅግ በጣም ደስ እንዳላቸውና ኢትዮጵያውያን አንድ ከመሆንና ጥንታዊትና ነፃነት ሀገራቸውን ከመከላከል ምንም የሚያግዳቸው ነገር እንደሌለ ገልፀው ኢትዮጵያን ለማዳከም የዓለም አቀፍን ሴራ አውግዘው በአገር ውስጥና በውጭ የሚገኙ ኢትዮጵያውያን የኢትዮጵያ ብሔራዊ ጥቅም እስከ ተከበረ ድረስ ፀንተው እንዲቆሙ ጠይቀዋል። ስብሰባውን በንግግር የጀመሩት ሊቀ ማዕምራን አበባው ይግዛው ሲሆኑ በብዙ ሺህ የሚቆጠሩ የለንደን ነዋሪዎችና ዓለም አቀፍ ጐብኚዎች የኢትዮጵያውያኑን መፈክሮች በማስታወሻቸው ይዘዋል እነዚህም</p>

<p>"የተ.መ.ድ. የኢትዮጵያን ሉዐላዊነትን የግዛት አንድነት አክብር!"<br/>
 "እንግሊዝ፣ የኢትዮጵያን ሉዐላዊነትና የግዛት አንድነት አክብሪ!"<br/>
 "የኢትዮጵያ ድንበር ቀይ ባሕርነው!"<br/>
 "በመለስ የሚፈረም የድንበር ውሳኔ ተቀባይነት የለውም!" የሚሉና ሌሎችም ይገኙበታል። በተመሳሳይ ሁኔታ መጋቢት 16/1994 በኒውዮርክ ከተማ (አሜሪካ) በብዙ ሺህ የሚቆጠሩ ኢትዮጵያውያን የተካፈሉበት ታላቅና ደማቅ ሰላማዊ ሰልፍ በተባበሩት መንግስታት ዋና መስሪያ ቤት ፊት ተካሂዷል።</p>


<p class="align-center"><a href="/Gazettas/Tazabi/info/Tazabi.sera.html">ከታዛቢ መጋቢት 19 ቀን 1994</a></p>

</body>
</html>	














