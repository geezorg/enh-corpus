<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፋርና ኢሣ ግጭት መንስኤ አነጋገረ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአፋርና ኢሣ ግጭት መንስኤ አነጋገረ?</h1>


<p>ከጅቡቲ ቀላልና ከባድ መሳሪያ ታጥቀው በመነሳት በኢትዮጵያ አፋሮች ላይ ጭካኔ የተሞላበት ማጥቃት የሰነዘሩት የጅቡቲ ኢሳ ተወላጆች ጉዳይ ይህን ተወላጆች ጉዳይ ይህን ተግባር ለምንና እንዴት ለመፈጸም እንደተነሳሱ ከፍተኛ አነጋጋሪ ርዕስ በመሆን ላይ እንደሚገኝ ታወቀ።</p>

<p>አንድ ኢትዮጵያዊ ሱማሌ ከታዛቢ ጋዜጣ ጋር ባደረጉት ቃለ ምልልስ አፋርና ኢሳ ከጥንት ጀምሮ አንድ የዘር ግንድ የተገኙ መሆናቸውን አባቶቻቸው ሲናገሩ ያዳምጡ እንደነበረ ገልጸው የአፋር ህዝብ በጅቡቲ፣ ኢትዮጵያና ኤርትራ እንደሚገኝ ሁሉ የኢሳ ተወላጆችን ኢትዮጵያ ኦጋዴን አካባቢ ጅቡቲና ሱማሊያ ዋነኛ ነዋሪ ጎሳ መሆናቸውን ገልጸዋል።</p>

<p>የጎሳ ግጭቱ በአፍሪካ ቀንድ አካባቢ አልፎ አልፎ የሚከሰትና እንደ አዲስ ጉዳይ የሚታይ አለመሆኑ የገለጹት እኚሁ ግለሰብ ከጅቡቲ ተነስተው ወደ አፋር መሬት በመግባት የሰሩትና ግጭት የፈጠሩት ኢሳዎች የግጦሽ መሬትና ውኃ ለከብቶቻቸው ፍለጋ ሊሆን እንደሚችል የአካባቢውን ልምድና ተሞክሮ በማንሳት ተናግረዋል። ሁኔታው ተካሮ ብዙ ደም ቢያፋስስም በአፋርና ኢሳ ባህል መሰረት ጉዳይ በተለምዶ ሽምግልና የሚፈታ ነው ብለዋል።</p>

<p>በሌላ ወገን ደግሞ ከጅቡቲ መሬት ተነስተው የጦር መሳሪያ በመታጠቅ ወደ ኢትዮጵያ አፋር ምርት በመግባት ውጊያ የከፈቱትና በርካታ ህይወት ያጠፉት ኢሳዎች ጠረፍ ጥሰው ሲያልፉ የፀጥታ ሀይሎች እንዴት ሊያሳልፏቸው ቻሉ የሚለው ጥያቄ አናጋጋሪ ሆኗል። ከግጭቱ በኋላ ጅቡቲ 1500 ወታደሮቿን ድንበር አካባቢ በማስፈር ከኢትዮጵያ ጋር ያላትን ወዳጅነትና ጉርብትና ጥያቄ ውስጥ እንዳይገባ በመስጋቷ ነው የሚሉ አስተያየት ሰጪዎች አሉ።</p>

<p>የአፍር ህዝብ በጠንካራ ኢትዮጵያዊነቱ የሚታመንና የሚታወቅ በመሆኑ ከአሰብ ወደብ መወሰድን ከአፋር ህዝብ በሁለት አገር መከፋፈል ጋር በተያያዘ በሻዕቢያ ላይ ጠንካራ ተቃውሞ ያለው ህዝብ በመሆኑ ይህንን የአፋር ጠንካራ ፀረ ሻዕቢያ አቋም ለማዳከም ሻዕቢያ ኢሳዎችን አስታጥቆ ልኮ ሊሆን ይችላል የሚለው ጥርጣሬም እየጎላ መጥቷል። ኢሳዎች አፋር መሬት በመግባት በከፈቱት ውጊያ ጥቂት አፋሮችና ሶስት የአማራ ተወላጆች ሲገድሉ በአንጻሩ አፋሮች በወሰዱት የአጸፋ እርምጃ ከ46 በላይ የሚሆኑ ኢሳዎች መገደላቸው መዘገቡ ይታወሳል።</p>

<p>የአፋር አብዮታዊ ዲሞክሲያዊ ግንባር (አርዱፍ) ይህንን የኢሳዎች ማጥቃት ከመቃወሙም ሌላ የአፋር ህዝብ የዘር ግንድ መኖሪያና የኢትዮጵያ የተፈጥሮ የባህር በር የሆነው የአሰብ ወደብ ለኤርትራ መሰጠቱን በመቃወም በአካባቢዎ ወታደራዊ እንቅስቃሴ በማድረግ ላይ የሚገኝ በመሆኑ መገለጹ ይታወሳል።</p>


<p class="align-center"><a href="/Gazettas/Tazabi/info/Tazabi.sera.html">ከታዛቢ ሚያዝያ 24 ቀን 1994</a></p>

</body>
</html>	














