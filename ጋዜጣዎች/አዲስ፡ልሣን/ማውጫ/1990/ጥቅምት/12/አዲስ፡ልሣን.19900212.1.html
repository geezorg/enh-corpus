<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓሊስ የሕፃናትን መብት ማስጠበቅ አለበት ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ፓሊስ የሕፃናትን መብት ማስጠበቅ አለበት ተባለ</h1>

<h2 class="align-center">በ5 ወረዳዎች የሕፃናት ጥበቃና እንክብካቤ ክፍሎች ተቋቋመ</h2>


<p>ፓሊስ ሰላምና ደህንነትን መብት ለማስጠበቅ የተደነገጉ ድንጋጌዎችን ማስፈጸምና ማስከበር እንዳለበት ተገለጸ።</p>

<p>ይህ የተገለጸው ባላፈው ቅዳሜ በሀገራችን በዓይነቱ የመጀመሪያ የሆነውንና በክልሉ የሚገኙ ሕፃናትን መብት ለማስጠበቅ በክልሉ ፖሊስ ኮሚሽን የተቋቋመውን የሕፃናት ጥበቃና እንክብካቤ ማስተባበሪያ ጽ/ቤት ኮለኔል ለገሠ ተገኝ የፌዴራሉ ፖሊስ ኮሚሽን ተወካይ መርቀው በከፈቱበት ወቅት ነው።</p>

<p>በሀገራችን በርካታ ሕፃናት ለጐዳና ተዳዳሪነት ችግር የተጋለጡ ሲሆን ጉዳዩ በሚመለከታቸው አካላት መፍትሔ ካልተፈለገ በርካታ ሕፃናት ወደ ጐዳና ሕይወት ለመቀላቀል በአፋፍ ላይ እንደሚገኙ ኮሌኔል ለገሠ ገልፀዋል።</p>

<p>በሕፃናት ላይ ለሚፈጸሙ ጥቃቶች መበራከት በዋነኝነት የሚጠቀሱት ኋላ ቀር ባህላዊ ልምዶች ድህነት ቤተሰብና ሌሎች ማኅበራዊ ተቋማት በሕፃናት ላይ ያላቸው ኃላፊነት እየተዳከመ መምጣት መሆናቸውን ኮለኔል ለገሠ ጠቅሰው የኢትዮጵያ መንግሥት በሕፃናት የሚደርሰውን ጥቃት ለመከላከሉ በሃገሪቱ ሕጐች ላይ ልዩ ትኩረት መሰጠቱን አመልክተዋል።</p>

<p>የጐዳና ተዳዳሪ ሕፃናት ወዳጆች ማኅበር ሊቀመንበር አቶ ፀጋዬ ቸርነት በበኩላቸው ሕፃናትን ከአስከፊ ሁኔታ ለመከላከል የተባበሩት መንግሥታት ድርጅት የኢትዮጵያ መንግሥት የሕፃናትን መብት ለማስከበር የሕግ አስፈጻሚ አካላት የሚመለከታቸው መንግሥታዊና መንግሥታዊ ያልሆኑ ድርጅቶች የመስተዳድር አካላት እንዲሁም ቤተሰቦች ከፍተኛ ኃላፊነት እንደተጣለባቸው ጠቁመዋል።</p>

<p>በዚሁ ወቅት ሻለቃ በፍቃዱ ቶሌራ የክልሉ ፖሊስ ኮሚሽን ተወካይ በክልል በተመረጡ 5 ወረዳዎች የሕፃናት ጥበቃና እንክብካቤ ክፍሎች ተቋቁመው እንቅስቃሴ መጀመራቸውን አስታውቀዋል።</p>

<p>በኮሚሽኑ ቅጥር ግቢ ውስጥ የተከፈተው የሕፃናት ጥበቃና እንክብካቤ ማስተባበሪያና የወጣት አጥፊዎች ማቆያ ሕንፃ ወጣቶችን ከተለያዩ የወንጀል እስረኞች ጋር እንዳይቀላቀሉ የሚያደርግ መሆኑንም አስረድተዋል።</p>

<p>በመጨረሻም የሕፃናት መብትና እንክብካቤ ማስጠበቅ እንዲችሉ የተለየ ስልጠና የተሠጣቸው የፖሊስ ሠራዊት አባላት በዚሁ ዕለት የተመረቁ ሲሆን በትምህርታቸው ብልጫ ላመጡ ፖሊሶች ሚስተር ፔር ታሞ የስዊድን ሕፃናት አድን ድርጅት ክልላዊ ተጠሪ ሽልማት ሰጥተዋል።</p>


<p class="align-center"><a href="/Gazettas/AddisLisan/info/AddisLisan.sera.html">ከአዲስ ልሣን ጥቅምት 12 ቀን 1990</a></p>


</body>
</html>	
