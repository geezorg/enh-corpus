<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአንድ ግለሰብ ላይ በሴትነታችን ጉዳት አድርሶብናል ያሉ 13 ሴቶች ክስ መሰረቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአንድ ግለሰብ ላይ በሴትነታችን ጉዳት አድርሶብናል ያሉ 13 ሴቶች ክስ መሰረቱ</h2>


<p>ከሴትነታችን ጋር በተያያዘ ጥቃት አደረሰብን ተገዶ ከመደፈር አልፈን ልጆችም እስከመውለድ ደርሰናል ያሉ 13 ሴቶች በወረዳ 25 ውስጥ በሚገኝ አንድ ግለሰብ ላይ ክስ መመሥረታቸው ታወቀ።</p>

<p>ሴቶቹ በተለያዩ ጊዜያት በህመም ምክንያት እንፈወሳለን በማለት በወረዳ 25 ቀበሌ 16 ቤት ቁጥር 375 ነዋሪ የሆኑት አቶ ሰይፈ ተበጀ ያለፍላጐታችን በማስፈራራት ክብረንፅህናችንን ገስሰውናል ልጆችም ልንወልድ ችለናል ሲሉ በወረዳ 25 ፖሊስ ክስ መመስረታቸውን ገልጸዋል።</p>

<p>ለጋዜጣው ሪፖርተር አቤቱታ ያቀረቡት ሴቶች ከወጣትነት እስከ አዛውን የእድሜ ክልል የሚገኙ ሲሆኑ ግለሰቡ «ይህን አደረገኝ ብለሽ ብትትነፍሽ ያዝልኝ ስለው የሚይዝልኝ ልቀቅልኝ ስለው የሚለቅልኝ ኃይል አለኝ» በማለት እያስፈራሩ በተደጋጋሚ ድርጊቱን እንደሚፈፅሙባቸው አስረድተዋል።</p>

<p>ድርጊቱን ይፋ ለማድረግ ብዙዎቹ ፈርተው ለክስ መውጣት እንዳልፈለጉና በክስ አቅራቢዎቹ መረጃ መሠረት በዚህ ዓይነት ሁኔታ 86 የሚደርሱ ልጆች መኖራቸውን እንዳረጋገጡ ለሪፖርተሩ ገልፀዋል።</p>

<p>የጥቃቱ ሰለባ ሆኛለሁ የምትለው ወጣት ኮከቤ መብራቱ ስለደረሰባት ሁኔታ ጠይቀናት ነበር። «መጀመሪያ ትንሽ ማየት እችል ልነበር ያድናሉ ሲባል ሰምተን በእናቴ አማካኝነት ወደተባሉት ሰው ሄድኩኝ። በሰውዬው ግቢ ሆኔ ስጠባበቅ አንድ ቀን በልጃቸው አማካኝነት ተጠርቼ ገባሁ። ከዚያም አልጋ ላይ ውጭ ብለው ልብሴን ሲገልጡ ለምን? ስላቸው «መድኃኒት የሚሰጠው በማህፀንሽ ነው» አሉኝ። እኔም ዓይኔን ታምሜ እንዴት በማህፀነ ይሰጠኛል ስላቸው «ግንኙነት አለው፣ ደግሞ የምትድኝበትን ነው እንጂ» ብለው ተቆጡኝ ልጃገረድ ነበርኩ ክብረ ንፅህናዬን ገሰሱኝ። በመጨረሻም ይህን አደረገኝ ብለሽ ትንፍሽ ብትይ ያዝልኝ ስለው የሚይዝልኝ ልቀቅልኝ ስለው የሚለቅልኝ ኃይል አለ» አሉኝ እኔም እያለቀስኩ ወጣሁ ብላለች።</p>

<p>ሌላዋ ወ/ሮ አሰገደች ባልቻ ይባላሉ ዕድሜያቸው በአርባዎቹ ውስጥ ይገመታል። በኑሯቸው የደላቸው አይመስሉም ደረሰብኝ የሚሉት በደልም እንዲህ ገልፀውልናል «አዕምሮዬንና ዓይኔን ታምምሬ በዘመዶቼ አማካኝነት ግለሰቡ ዘንድ ተወሰድኩ ለጊዜው አዕምሮዬን ቢሻለኝም አይኔ አልተሻለኝም» ይላሉ በዚያው ግቢ በጉልበቴ እያገለገልኩ ስኖር አንድ ቀን አስጠርተው ተገናኙን ለመከላከል ብሞክምር አልተሳካልኝም። ክብረ ንፅህናዬን ወስደው በዚያው አረገዝኩ» ብለዋናል።</p>

<p>ሌላዋ የበደሉ ገፈት ቀማሽ ነኝ የምትለው ወጣት ክብነሽ ደግሞ ስለደረሰባት እንድትነግረን ጥያቄ ሰንዝረንላት ነበር ደረሰብኝ የምትለውን ከመግለፅ ይልቅ የቀደመው እምባዋ ነበር። ተረጋግታ አጋጠመኝ የምትለውን እንድታጫውተን አግባባናት እሷም ለቅሶዋን ለመቆጣጠር እየሞከረች በህመም ክንያት ወደግለሰቡ ቤት እፈወሳለሁ ብላ መሄዳን ገለፀችልን ከዚያም የደረሰባትን ስትናገር «ወደግል ክፍላቸው ተራዬ ደርሶ ግቢ ተባልኩ እንዲት ልጅ ውኃ ይዛ ገባች ከዚያ በመጋረጃ በተከለለ አልጋ ላይ በጀርባዬ አስተኝተው ተገናኙን እኔም ለምንና እንዴት እንደዚያ እንደሆነ ስጠይቅ 'መዳን አትፈልጊም' ሲሉኝ ባረግዝስ ስላቸው ምን ችግር አለ ይወለዳ እረዳሻለሁ ከፈለግሽም አገባሻለሁ ሚስት የለኝም' አሉኝ ለማንም እንዳላወራም አስጠነቀቁኝ በተለያየ ጊዜም እየተጠራሁ እሄዳለሁ አልፎ አልፎ ስለሚያመኝ ለምን እንዲህ ይሆናል ስላቸው 'ይህን ሆንኩ ብለሽ ለወንድሞችሽ ብትናገሪ ወዮልሽ' ስላሉኝ ለማንም ተናግሬ አላውቅም። ሌላ ባል ላገባ መፈለጌንም ስነገራቸው 'ወንድ ነሻ ሌላ ካገባሽማ አንች ሱሪ እኔ ቀሚስ ለብሻለሁ' ይሉኛል።</p>

<p>በግለሰቡ በደል ደረሰብን ግፍ ተፈፀብን ብለው የደረሰባቸውን ከገለፁልን መካከል የቤት እመቤቶች የሰው ቤት ሠራተኞች ይገኛሉ በወጣትነት የዕድሜ ክልል የምትገኝ ሴት ናት። ትሰራባቸው የነበሩ ሴት ከአወሊያው ጋር በተያያዘ ወደግለሰቡ ቤት ይመላለሱ ነበር። ይቀራረቡም ነበር ትላለች ከዚያም እሷም ልቧን ታማ ወደሰውዬው ዘንድ መሄዷንና ከዚያም ሂዳ የደረሰባትን ነግራናለች «ወደግል ክፍላቸው ገባሁ ከዚአም የመፀዳጃ ቤት መርዝ በማህፀኔ ጨምረው ተገናኙኝ። በመጨረሻም የመፀዳጃ ቤት መርዙን በ3ኛው ቀን ይዘሽ ነይ ተብሎ ሄድኩ አሁንም ያንኑ መርዝ ጨምረው ሲገናኙኝ «የታመምኩት ልቤን እንዴት እንዲህ ይሆናል? ስል የሚያድንሽን እንጂ የማያድን ተደርጎልሻል» አሉኝ ብላናለች። «በዚያች ግንኙነት አረገዝኩ ለማስወረድ ፈልጌ ይህን ሥራ ከምትሠራ ሴት ዘንድ ሄጄ አወጣሁልሽ አለችኝ ነገር ግን ሳይወርድ በመቅረቱ ወለድኩ» ትላለች።</p>

<p>ክስ የተመሰረተባቸው አቶ ሰይፈ ተበጀ ስለጉዳዩ ተጠይቀው የማውቀው ነገር የለም ሲሉ ምላሻቸውን ሰጥተዋል።</p>


<p class="align-center"><a href="/Gazettas/AddisLisan/info/AddisLisan.sera.html">ከአዲስ ልሳን ጥቅምት 17 ቀን 1993</a></p>

</body>
</html>	
