<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራዩ ነፃ አውጪው ምርጥ ሰላዮች በሱዳኖች ተይዘው ተረሸኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የትግራዩ ነፃ አውጪው ምርጥ ሰላዮች በሱዳኖች ተይዘው ተረሸኑ</h1>

<h2 class="align-center">"ሱዳን ሚስጥራችንን ሳይውል ሳያድር ታገኛለች" እነ መለስ</h2>


<p>ለስድስት ወር በአክሱም ከተማ በአሜሪካ የውጭ ደሕንነት ተቋም በሆነው ማዕከላዊ መረጃ ማዕከል /ጭ.እ.ኣ/ ስልጠና ተሰጧቸው ከተመረቁት ሠላዮች መካከል ሁለቱ በሱዳኖች እጅ ወድቀው የተረሸኑ መሆናቸውን የውስጥ አዋቂ ምንጮች በተለይ ለወንጭፍ ገልፀዋል።</p>

<p>እነዚህ የትግራዩ ነፃ አውጪ ሠላዮች ከባሕረ ሠላም ወደ ከሰላ ሲጓዙ በሱዳን የፀጥታ ሠራተኞች ተይዘው ሲፈተሹ እላያቸው ላይ የተለያዩ መርጃዎች በመገኘታቸው በቁጥጥር ሥር መዋላቸውን ለማወቅ ተችሏል። </p>

<p>ሠላዮቹ የተያዙት ሱዳን በገቡ ጥቂት ጊዜያት ውስጥ በመሆኑ የያዛቸው ሁኔታ እዚህ አዲስ አበባ ባሉ የነፃ አውጪ ባለሥልጣናት ዘንድ ከፍተኛ ክርክርን አስነስቷል።</p>

<p>በአንድ በኩል ያሉ ተከራካሪዎች ሠላዮቹ የተያዙት በአጋጣሚ በተደረገ ፍተሻ ነው በማለት የደረሰው አደጋ ድንገተኛ ነው ይላሉ። በሌላ በኩል ደግሞ ፍተሻው ድንገተኛ ነው ቢባልም እንኳ የተሰጣቸው ሥልጠና ከእንደዚህ አይነት ሁኔታዎች ራሳቸው እንዲጠብቁ ሊያዘጋጃቸው ሲገባ አሜሪካኖቹ የሰጧቸው ሥልጠና ገረፍ ገረፍ በመሆኑ ለአደጋ የተጋለጡ እንጂ የአጋጣሚ ጉዳይ አይደለም የሚል ነው። በሦስተኛው ወገን ያሉ ደግሞ ሠላዮቹ የተያዙት አስቀድሞ በደረሳቸው መረጃ መሠረት መሆን አለበት የትግራዮ ነፃ አውጪው ስለላ ተቋም እምብርት ውስጥ ለሱዳኖች የሚሰራ ሰው ወይም ሰዎች አሉ የሚሉ ናቸው።</p>

<p>በተለይ በሥለላ ተቋም ውስጥ ለሱዳኖች የሚሰሩ አሉ የሚለው አባባል ተቋም ውስጥ ከፍተኛ ጥርጣሬና ረብሻ ያስከተለ መሆኑን የውስጥ አዋቂ ምንጮቻችን ገልፀውልናል።</p>

<p>እስከ ቅርብ ጊዜ ድረስ በስለላ ዘርፍ ውስጥ በብዛት የሚገኙት የአድዋ ልጆች በእንዲህ አይነቱ ነገር የማይጠረጠሩ ቢሆንም ከቅርብ ጊዜ ወዲህ በቤተ መንግሥት አካባቢ የሚገኙት የአድዋ ልጆች እየጠፉ ወደ ሱዳን ሄዸው በመገኘታቸው ሁሉም በጥርጣሬ ውስጥ እንዲወድቁ አድርጓል።</p>

<p>በሱዳን ፀጥታ ሰራተኞች እጅ የወደቁት የትግራዩ ነፃ አውጪው ሠላዮች ተይዘው ሲፈተሹ ሱዳን በኢትዮጵያ ድንበር በኩል ስላሰለፈችው ሃይል በሱዳንና በኢትዮጵያ መካከል ጦርነት ቢነሳ የሱዳን ወታደራዊ እቅድ ስለሱዳን ፖለቲካ የተለያዩ መረጃዎች የሱዳን ባለስልጣናት በተለያዩ ጉዳዮች ላይ ያላቸው አስተያየትና ሌሎችም ሚስጥሮች እንደተያዘባቸው የውስጥ አዋቂ ምንጮቹ ገልፀውልናል።</p>

<p>ሠላዮቹ እንደተያዙ ከሰላ ውስጥ በሚገኝ ምስጥራዊ እስር ቤት የታሰሩ ሲሆን ሱዳኖቹም ምን አይነት ምርምራ እንዳካሄዱባቸው በውል አይታወቅም። ሆኖም የትግራዩ ነፃ አውጪው ባለሥልጣናት ሠላዩ የተለያዩ ጥያቄዎች ተጠይቀው ምንም ምስጢር አናወጣም በማለታቸው ነው የተረሸኑት እያሉ በሰፊው በማስወራት ላይ ይገኛሉ።</p>

<p>ይህን የሚሉት ሱዳን ውስጥ ካሉት ምንጮቻቸው አግኝተውት ይሁን ወይም ደግሞ በመ/ቤቱ አካባቢ ያለውን ሞራል ለማነሳሳት ሆን ብለው ያስወሩት ይሁን በውል አይታወቅም። በዚህ ጉዳይ ዙሪያ አሜሪካኖች ያላቸው አመለካከት ምን እንደሆነ ለጊዜው ልንደርስበት ባንችልም በሚያንቀሳቀሱት ተቋም ውስጥ የሚሰጡት የስድስት ወር ስልጠና ግን ብቃት ያላቸው ሠላዮችን በቂ እንዳልሆነ እንደሚያውቁት የውስጥ አዋቂ ምንጮቻችን ገልፀውልናል።</p>

<p>አሜሪካኖቹ ያሰለጠኗቸው ሠላዮች በሙሉ የትግራይ ልጆች ሲሆኑ በከፊል ከሚሊሺያው የተመለመሉ በከፊል ደግሞ በተለይ ከአድዋና አክሱም አካባቢ የተመለመሉ መሆኑን ለማወቅ ተችሏል።</p>

<p>በተያያዘ ዜና የትግራዩ ነፃ አውጪው ለሱዳን መንግሥት ተቃዋሚዎች አዲስ የማሰልጠኛ ሰፈር እንዲሰጣቸው የኢአግ ልሳን የሆነው «አድማስ» በመስከረም 15 እትሙ ይፋ አድርጓል።</p>

<p>አዲሱ ካምፕም የሚገኘው በሸሐዲና በገንዳ ውሃ መካከል ባለች አንዲት ጐጥ ላይ ሲሆን በተጨማሪም ቱመት በሚገኘው የወያኔ ማሰልጠኛ ካምፕ የሱዳንን ተቃዋሚዎች እያሰለጠኑ እንደሚያወጡ ተረጋግጧል ሲል አድማስ ዘግቧል።</p>

<p>እዚህ አዲስ አበባ ለትግራዩ ነፃ አውጪው ቅርበት ያላቸው ምንጮች ስለጉዳዮ ጠይቀናቸው እንዳስረዱን ከሆነ የተባለው የማሰልጠኛ ካምፕ በጆን ጋራንግ ለሚመራው የሱዳን ሕዝብ ነፃ አውጪው ግንባር የተሰጠው በጆን ጋራንግና በብአዴን ውስጥ የትግራዩና የኤርትራ ነፃ አውጪዎቹ እምባ ጠባቂ ናቸው በሚባሉት አቶ በረከት ስምኦን መካከል የዛሬ 3 ወር ገደማ በጐንደር ከተማ ተገኛኝተው በተስማሙት መሰረት እንደሆነ ገልፀውልናል። ጆን ጋራንግ በዚያን ወቅት ቦታው ድረስ በመሄድ አካባቢው ቃኝተው እንደተመለሱ ለማወቅ ተችሏል።</p>

<p>ይህ በእንዲህ እንዳለ ምኒልክ ቤተ መንግሥት መሽገው የሚገኙት የትግራዩ ነፃ አውጪ ባለሥልጣናት ሱዳን ኢትዮጵያን ለመምታት የሚያስፈልጋትን ቅድመ ዝግጅት እያደረገች ናት በማለት ላይ መሆናቸውን ለማወቅ ተችሏል።</p>

<p>በዚህም መሰረት ከመስከረም መግቢያ ጀምሮ በኢትዮጵያ ቅርበት ያላቸው አካባቢዎች በሙሉ በርካታ የሰራዊት ኃይልና ብዙ ከባድና ቀላል መሳሪያዎች ሚሳኤሎች፣ ታንኮችና ነዳጆች ተከማችቷል። በተለየ ሁኔታ በጋምቤላ ባሮ ዳርቻና አርባዕተ አሸር አካባቢ በርካታ ወታደራዊ ኃይልና ማቴሪያል ሱዳን አዘጋጅታለች ይላሉ። በተጨማሪም ሱዳኖች ኢትዮጵያ ውስጥ በርካታ ሠላዮች እንዳላቸውና መረጃ አንድም ሳይቀር ጠዋትና ማታ ታገኛለች ሲሉ በምሬት እንደሚናገሩ የውስጥ አዋቂ ምንጮቻችን ገልፀውልናል።</p>


<p class="align-center"><a href="/Gazettas/Wenchef/info/Wenchef.sera.html">ከወንጭፍ ጥቅምት 4 1990</a></p>


</body>
</html>	
