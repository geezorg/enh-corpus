<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውሀ ሀብት ሚኒስትሩ በአባይ ጉዳይ ምክክር ሊደረግ ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የውሀ ሀብት ሚኒስትሩ በአባይ ጉዳይ ምክክር ሊደረግ ነው አሉ</h1>


<p>የናይል ተፋሰ የሚኒስትሮች ምክር ቤት ዓመታዊ የጋራ ስብሰባ ከሐምሌ 28-29 በካርቱም እንደሚካሄድ የውሀ ሀብት ሚኒስትር አቶ ሽፈራው ጃርሶ ገለፁ። ባለፈው ዓመት የናይል ኮም የሚኒስትሮች ካውንስል የተባለውን ቡድን ኢትዮጵያ በሊቀመንበርነት ስትመራው እንደቆየች ያመለከቱት አቶ ሽፈራው በቀጣይነት በሚካሄደው ስብሰባ ኢትዮጵያ የሊቀመንበርነቱን ስልጣን ለሱዳን እንደምታስረክብ ገልፀዋል።</p>

<p>«በዓባይ ተፋሰስ ላይ ከዚህ ቀደም በቀረቡት የስምምነት ሰነዶች ላይ ውይይት ይደረጋል» ያሉት አቶ ሽፈራው በተጨማሪም ሱዳንና ኢትዮጵያ መደበኛ ያልሆነ ምክክር እንደሚያደርጉ አመልክተዋል።</p>

<p>የናይል ተፋሰስ የሚያገናኛቸው ቡሩንዲ፣ ሩዋንዳ፣ ኬንያ፣ ታንዛኒያ፣ ኡጋንዳ፣ ኢትዮጵያ፣ ኤርትራ፣ ግብፅና ሱዳን በስብሰባው ላይ ተካፋይ እንደሚሆኑ የጠቆሙት አቶ ሽፈራው ከዚህ በመለስ ኢትዮጵያና ሱዳን የሁለትዮሽ ውይይት እንደሚያካሂዱና ከዚህ ቀደም የደረሱባቸውን ስምምነቶች እንደሚያጠናክሩ ገልፀዋል።</p>

<p>የሱዳንና የኢትዮጵያ የሁለትዮሽ የጋራ ስብሰባ የግብፁን መሪ አዲስ አበባ ውስጥ ለመግደል በተደረገ ሙከራ ተቋርጦ መቆየቱን የጠቆሙት አቶ ሽፈራው «ግንኙነቱ ከቀጠለ ወዲህ የተደረጉ የጋራ ምክክሮች የአባይን ተፋሰስ ጥቅም ላይ ለማዋል የተሻለ ተስፋ እየታየ ነው» ብለዋል።</p>

<p>«በአሁኑ ወቅት የአባይን ተፋሰስ ለመስኖ ለኃይል ማመንጫነት ለማዋል መግባባቶች ላይ እየተደረሰ ነው» ያሉት አቶ ሽፈራው ለፕሮጀከቱ ማስፈፀሚያዎች ከአበዳሪና ከድጋፍ ሰጭዎች ገንዘብ የሚገኝበትን አቅጣጫ ለመከተል ሙከራ በመደረግ ላይ መሆኑን አመልክተዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሐምሌ 26 ቀን 1992</a></p>

</body>
</html>	
