<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>
<h2 class="align-center">ደርሶ መልዓክ መምሰል</h2>


<p>አዲስ አበባ፦ የፈለሱት ከአርሲ ነው። መቼም ከስንዴ መሃል እንክርዳድ አይጠፋም። እነሱን ከስንዴው የአርሲ ሕዝብ መሃል ተፈልቅቀው ወጥተው አዲስ አበባ ገብተው እንክርዳድ ሆኑ። ፂም አሳደጉ። ጀለቢያ ለበሱ። እናም ከጥምጥማቸው ጋር ነጭ አሞራ መስለው «እየተንሳፈፉ» ድፍን አዲስአበባን ማሰስ ጀመሩ። «የአሩሲዋ እመቤት መልዕክተኛ ነኝ» አሉ። በተጐናፀፉትም «መንፈሳዊ ኃይል» ሞትን ድል አድርገው የህያውነት ምስክር ወረቀት እንደሚሰጡ ሰበኩ። ፍርሃት የሰውን ልጅ ደካማ ጐን ቀዳዳ ያሰፋልና ይህንን አቅጣጫ ተከተሉ።</p>

<p>ሴት ወይዘሮዋ በር ሲንኳኳ ከፈተችላቸው። ሶስቱ ፂማም «ቁጭ ይበሉዎች» በገጿ ሲጋረጡ መንፈሷ ተብረከረከ። በምናብ የምታውቃቸው የመላዕክት ምስል በአይነህሊናዋ ዞረ። «ውዷ ሴት ወይዘሮ እንግባና እንመርቅሽ። ወደአንች የመጣነው ከአሩሲዋ እመቤት ተልከን ነው» ሲሏት ደግሞ ጉልበቷ ቄጠማ ሆነ። ከድንጋጤዋ ሳትለቀቅ እንዲገቡ ፈቀደች። ገቡ። ቡና እንዲፈላ አዘዙ። ተፈላ። «ሃጃሽ እንዲወጣ (ችግርሽ እንዲፈታ) መቶ ብር ቁጭ አድርጊ» አሉዋት። ቁጭ አደረገች። ከጥቂት መልአክ መምሰል በኋላ «መቶ ብር ጨምሪ» አሏት። «ባለበቴ ሲመጣ» ብላ ነገሯን ሳትጨርስ ከአፏ ነጥቀው «መምጣቱን በምን አወቅሽ» ሲሏት ሰውነቷ ራደ። ለ24 ሰዓት ጫት መቃሚያ የሚበቃ መቶ ብር ጨምሪልን ካሏት በኋላ የተቆላውን ቡና ሰባት ጊዜ በራሷ ላይ አዙረው ሲጨርሱ ጫት መቃሚያ ምንጣፍ እንድታመጣ አዘዟት። ይህ ሁሉ ከተፈፀመ በኋላ «ከቤትሽ በቅርቡ አስክሬን ይወጣልና ይህ እንዳይሆን ከፈለግሽ ሌላ መቶ ብርና መለማመኛ ጥቁርና ነጭ ኮርማ ማረድ አለብሽ» ሲሉ አስጠነቀቋት። ዘጠኝ መቶ ብር ለሰንጋው መግዣ ጨምራ ምንጣፏንም አስረከበች።</p>

<p>ባለቤቷ ከቤት ውጭ በመሆኑ በስጋት የተናወፀችው ወይዘሮ ይህን ሁሉ ካደረገች በኋላ የያዙትን ገንዘብና መቃሚያ ያሉትን ምንጣፍ ሳይቀር ጠቅልለው ወጡ። በየጫት ተራው እየዞሩ በመለመን የሚታወቁት ሙክታር ገመቹና ፉአድ አማን «ጅብ በማያውቁት አገር» እንዲሉ መልአክ መስለው ያራቆቱትን ቤት ለቀው እንደወጡ ባል መጣ። ድንጋጤዋ ያልለቀቃት ባለቤቱ የሆነውን ሁሉ ስትነግረው ተስፈንጥሮ ከቤት ወጣ በለስ ቀንቶት ደረሰባቸው። መላዕክት መሳዮቹ «ርኩሳን መናፍስትም» በቀሚሳቸው አቧራውን እያንቧለሉ ምንጣፍ እንደታቀፉ በፖሊስ እጅ ገቡ። ፖሊስ «ቀሚስ ለለበሰ አስመሳይ ሁሉ አትበርግጉ» የሚል ማሳሰቢያውን ሲሰጥ እነሱ ዛሬ ፍርዳቸውን እየጠበቁ ነው።</p>


<h2 class="align-center">ደርሶ መልዓክ መምሰል</h2>


<p>አዲስ አበባ፦ 331 ኪሎ ሜትር ሰው ሰርቆ መሸምጠጥ የሚገርም ነው። የበለጠ የሚገርመው ደግሞ ጥፋቱ የተገላቢጦሽ መሆኑ ነው። ገጠሩን «ኋላ ቀር ባህል» እየተባለ ለወቀሳ ቅርበት ነበረው። ወንጀሉም የደራው ወደዚያው አካባቢ ነበር። ዛሬ ደግሞ ፈረስ በመኪና፣ ዱላ በካራቴ፣ ጩኸት በሞባይል ተተክቶ ጥልፊያ አዲስ አበባ ገባና አረፈው። የ18 ዓመቷን ወጣት ትምህርት ቤቷ በር ላይ ጠበቋት። አግቢው አንድ ቢሆንም ዘጠኝ ጓደኞች የጥፋት ተባባሪ ሆነው ተሰለፉ። ከፊሉ መኪና አቅራቢ፣ ከፊሉ የግንኙነት «መኮንን» ሆኑና ሞባይል አዘጋጁ። ያልነጠፈውን ኋላቀርነታቸውን በዘመናዊ ቁሳቁስ አስደግፈው ዘመናዊ መሰሉ።</p>

<p>የአባወራነት ናፍቆት ያገረጣው ሙስጠፋ «አውቃታለሁ» ቢልም ተጠላፊዋ በሃገር ልዩነት ከምንተዋወቅ በቀር ሌላ ግንኙነት የለንም የምትለውን ወጣት እንደ ብቅል አፋፍሰው ሸመጠጠ። ልጅቱ እጮኛ ላት። የሙስጠፋ የአዲስ አበባ ጠለፋም ሳይቀደም ለመቅደም ያደረገው መሆኑ በልጅቱ ቃል ቢረጋገጥም እሱ ግን «የመጋባት እቅድ ነበረን ሳይድሩኝ አንድ ነገር አድርግ ብላኝ ነው» ሲል ነገሩን አወሳስቦታል። ይህን ለፖሊስ እንተወውና «ሙሽሮች» የት ደረሱ?</p>

<p>ከት/ቤቷ በር በሚኒባስ የታፈሰችው ልጅ ነቀምት ገባች። የለበሰችው መቅረሚያ በአፏ ተጠቅጥቆና እጅና እግሯ በወጠምሾቹ እንደታበተ አዲስ አበባን ራቀች። ከአዲስ አበባ እንደወጡም ሰርግ ይመስል ዘንድ በተዘጋጀችው ዲኤክስ መኪና አዛወሯት። የደረሱበት ደርሰው አጃባቢዎቹ አረቄ እየጠጡና ውጩን በዱላ እየጠበቁ ጭፈራ ብጤ ጀመሩ። እነሆ ሰርግ ሊመስል ዳር ዳር ሲለውን ለጫጉላ መስተንግዶ መምሸቱ ሲጠበቅ ያልተጠበቀው እንግዳ ከተፍ አለ። ፖሊስ ነፍሴ በደረሰው ጥቆማ ከአዲስ አበባ ነቀምት ተደዋውሎ ከገፃቸው ቆመ። ሞባይሉን እንደ ሙዝ ጨብጠው ዓይናቸው ተንከራተተ። በሰጡት ቃልም አጃቢው በሙሉ የሙሽራውን ቃል አፈረሰ። «ቅብጠትና ማስገደድ እንጂ ስምምነትም ፍቅርም ብሎ ወሬ ከንቱ ነው» ብለው ደመደሙ። ሁሉም ዛሬ ፍርዳቸውን እየጠበቁ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ የካቲት 29 ቀን 1992</a></p>

</body>
</html>
