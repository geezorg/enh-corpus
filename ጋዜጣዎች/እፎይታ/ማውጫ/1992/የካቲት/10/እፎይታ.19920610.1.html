<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h2 class="align-center">አህያና ፈረስ እኩል ፈሰስ</h2>


<p>ድሬዳዋ፦ ንግዱ ከደራ ሰንብቷል። 6 ዓመት አፈር መሸጥ የት ሊያደርስ እንደሚችል መገመት አይገድም። እድሜ ለመሬት እያሉ። ግን የትም አልደረሱም። 16 ኪሎ ግራም አፈር 13 ብር ካወጣ በቀን አንዴ ቢሸጥ እንኳን እራስ አስችሎ ቀና ያደርግ ነበር። እነሱ ዛሬም ቀና አላሉ። እንደፍልፈል አፈር እየቦረቦሩ ከተፈጨ ድንጋይ መቀየጡን ተያይዘውታል። ለረዥም ጊዜ ከሕግ ዓይን ስለተሰወሩም ሕገወጥነቱ ተጋርዶባቸው ፈቃድ ያለው ኖራ ነጋዴ የሆኑ እስኪመስላቸው ድረስ እምነታቸው ፀንቷል። አፈሩም ሰው ሳያፍር «ኖራ ነኝ» እያለ የገበያ ተወዳዳሪ ሆኖ አንገቱን አቅንቶ ይቸበችባል። እንዲያም ሆኖ ቡሴር አርጋውና ጓደኛው ቃሲም ነጃሽ ማስተባበያ ፈጠሩ። «በጨረታ አሸንፈን ነው የምንገዛው» አሉ። «ምኑን?» ተብለው ሲጠየቁም «ከድሬዳዋ ጨርቃጨርቅ ፋብሪካ ከጥቅም ውጪ የሆነና የተቃጠለ ነጭ አፈር» ሲሉ ማብራሪያ ሰጡ። ከጥቅም ውጪ የሆነ ብለው ያረጋገጥትን ነጭ አፈር ነው እንግዲህ ድንጋይ ፈጭተው እየቀየጡ «ምርጥ የእኛ ኖራ» እያሉ ሲቸበችቡ የከረሙት። አህያና ፈረስ እኩል ፈሰስ እንዲሉ አፈር ኖራ ነኝ እያለ ጉራውን ሲነዛ ገበያ ላይ ተያዘ። ከቀፊያ ገበያ ገዝተው ሲበጠብጡት ድንጋይና አፈር ሆድና ጀርባ ሆነው ሲራራቁ ግራ የገባቸው አንድ ሸማች ለፖሊስ አመለከቱ። አፈር ከኖራ ጋር ላይወዳደር እርሙን ሲያወጣ አታላዮቹ የእምነት ቃላቸው ሰጥተው ዛሬ ፍርዳቸውን እየጠበቁ ነው።</p>


<h2 class="align-center">የኋልዮሽ ሯጮች</h2>


<p>ጐጃም፦ እንደጨዋ ሰላምታ ሰጥቶ እንደ ባለጌ መንገድ ማዝጋት ምን ይባላል? «ልማደኛ አጥፊዎች ናቸው» ብለዋል የመንቆረር ትምህርት ቤት ርዕሰ መምህር ፖሊስ ደውሎላቸው መልስ ሲሰጡ።</p>

<p>ሰንጋ የሚጥል የሉካንዳ ነጋዴ ይመስል ገመድና ስለት ይዘዋል። የወጣቱን ስም ለማጉደፍ የሚተጉ ሰንኮፎች መሆናቸውን በተደጋጋሚ አስመስክረዋል። በመንደር ሽማግሌና በእድሜ ባለፀጐች «እንጀራ ይውጣልህ» ተብለው የሚመረቁ ወጣቶች ደብረማርቆስ በበቂ መጠን አሏት። ውሎና ተግባራቸው ድካምና ጥረታቸው በወገን ልቦና ውስጥ ተስፋ የሚያሳድሩ ሞልተዋል። እነዚህ ግን በአላፊ አግዳሚው «እድሜህ ይጠርና ውለህ አትግባ» እርግማን ቀለባቸው ሆኗል። ሰው የጠላው እግዜር የጠላው ነውና ዝቅ እያሉ ሲዘቅጡ እንጂ ከፍ ሲሉ አይታዩም። ወጣቱ በስንት ማህበራዊና ሀገራዊ ጉዳይ ተሳትፎ ሲያደርግ እነዙ ከጊዜ ጋር መራመድ አቅቷቸው የኋልዮሽ ይሮጣሉ። ሶስት ተማሪ ልጃገረዶችን በግዴታ ሰላምታ ከጨበጧቸው በኋላ በሾኬ ጠልፈው መንገድ ላይ ዘረሯቸው። ሌላ ጥቃት ሊከላከሉላቸው የሚገባ እህቶቻቸውን እየደበደቡ የነውር ጀግኖች ሆኑባቸው። ጌታሁን ከበደ፣ አንተነህ ወርቅነህ፣ አለማየሁ አብርሃም፣ መንግሥቱና ካሳሁን ከበደ የተባሉት ወጣቶች እኩይ አላማቸው ሳይሳካ በህግ መዳፍ ስር ወደቁ። ለወላጆቻቸው እፍረትን አትርፈው በፈፀሙት ፀያፍ ተግባር ዛሬ ፍርዳቸውን እየጠበቁ ቢሆንም ህብረተሱ የነዚህ ዓይነት ወጣቶችን አይቶ ማለፍ እንደሌለበት ፖሊስ ጥብቅ ማሳሰቢያ ሰጥቷል።</p>


<h2 class="align-center">የሚያተክን አጋጣሚ</h2>


<p>ምዕራብ ወለጋ፦ 55 ዓመታቸውን ደፍነዋል። ቀሪ ዕድሜያቸው ደግሞ ሰላምና ፀጥታ የሚሻ ነው። መጥፎም ይሁን ደግ ትዝታዎቻቸውን የኋሊት እያጠነጠኑ ፈገግና ኮስተር እያሉ የሚመሰጡበት ሆኖ ቢገባደድ ይመረጣል። የህይወት ተሞክሯቸውን ለልጆቻቸው እያወጉ መጪውን ትውልድ የሚቀርፁበት ዕድሜ ነው። ሲበርዳቸው ኩታቸውን ደርበው እሳት እየሞቁ ተረት በሚያወሩበትና ማሳቸውን እየጐበኙ በልምላሜው በሚረኩበት ዕድሜ መጥፎ አጋጣሚ ለፀፀት ዳረጋቸው።</p>

<p>ጠመንጃቸውን አንግተው ሰብላቸውን ከዝንጀሮ ለመታደግ ሲንጐራደዱ እንስቃሴ አስተዋሉ። ሳይደክም ተመጋቢው ዝንጀሮ በመንፈሳቸው ሲመጣ ጠመንጃቸውን አውርደው አቀባበሉ። ትንፋሽ ውጠው ወደተመለከቱት እንቅስቃሴ አነጣጠሩ። ፀጉር ያለው አናት ብቅ ብሎ ሲመለከቱ ምላጩን ሳቡት። ወይ ነዶ! ለቀሪ እድሜያቸው የሚበቃ ፀፀት አተረፉ። ያፈተለከችው እርሳስ የ8 ዓመት ልጃቸውን ጭንቅላት በስታ ጉድ አደረገቻቸው። ልሳናቸው በሀዘን እንደተዘጋ ከአሳዛኙ ፍፃሜ በኋላ እጃቸውን ለፖሊስ ሰጡ። ዛሬ ምርመራው እየተጣራ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ የካቲት 10 ቀን 1992</a></p>

</body>
</html>	
