<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h2 class="align-center">ወርቅ ላበደረ ጠጠር</h2>


<p>መቱ፦ ተመርቋል አሉ። ከነቀምት መምህራን ማሰልጠኛ ተቋም በዚህ ሙያ ሲመረቅ ደግሞ ኃላፊነት ተቀብሏል። ለቀለም ልጆቹ ጥሩ አባት ሊሆን ቃል ገብቷል። መጽሐፍ ቅዱስ ላይ እጁን ባይጭንም ሙያው በህሊና መሃላ ያስገዝታል። መምህር መሆን ቀላል ሙያ አይደለም። ከሁሉም በላይ ውሎው ከጨቅላ ህፃናት ስለሆነ ሰብዓዊነት የሚሰማው ፍጡር እንዲሆን ይፈለጋል። ፍቅር የተላበሰ ስብዕና እንዲኖረው ይጠበቃል። ይህ ካልሆነ በቀር በተጣመመ መምህር ቀጥ ያለ ተውልድ እንዲያፈራ መጠበቅ መጥፎ ቅዠት ይሆናል። ያልዘሩት አይበቅልምና።</p>

<p>ታሪኩ ሽፈራው ወደተመደበበት ት/ቤት ለመሄድ ተነሳ። በጉዞው ላይ መሸበትና በሀገር ወግ ጥቁር እንግዳ ተብሎ ለማደር ከሰው ቤት ገባ። ባለቤቶቹም ሽር ጉድ ብለው አስተናገዱት። በተለይ አስተማሪ መሆኑን ሲነግራቸው ደግሞ ጥቁር ወተትና ነጭ ኑግ ለማቅረብ እስኪቃጣቸው ድረስ በመስተንግዶ ተወጠሩ። አበሉት አጠጡት። ቤት ያፈራውን ሁሉ ለቃቅሞ እምብርቱ ፍም ሲመስል ተኝቶ ያገሳ ዘንድ ምንጣፍ ተዘጋጀለት። ባያስተምራትም የተማሪዎቹ ተምሳሌት የሆነች የ5 ዓመት ህፃን ተንጋሎ እንደተኛ ከዓይኑ ገባች። ጥጋብ ሰይጣን ይጠራ እንደሆነ የተረጋገጠ ነገር ባይኖርም መላ መንፈሱን ሰይጣናዊ ተልዕኮ አመሰው። ኩራዝ ሲጠፋ ጠብቆ ሰው በእንቅልፍ ሲረታ እንደ እባብ መሳብ ጀመረ። እናም እንደ እባብ ነደፋት። በሌላ አባባል ጨቅላዋን ህፃን ክብረንፅህናዋን ገሰሰ። ለማምለጥ ሲሞክርም በፖሊስ እጅ ገባ። ድርጊቱም በሰው፣ በሐኪም ማስረጃና በራሱም እምነት እውነትነቱ ፈካ። ዛሬ ፍርዱን እየጠበቀ ነው።</p>


<h2 class="align-center">«መላዕክት ያጀቡት ህፃን»</h2>


<p>ቦረና፦ ህፃናትን የሚጠብቁና የሚንከባከቧቸው መላዕክት አሉ ይባላል። በይባላል ትንሽ ለማለት ከተፈቀደ ደግሞ እባብ እንኳን አይነድፋቸውም ይባላል። ይህ ጣፋጭ ለዛ ያለው የይባላል «ተረት» እውነት ቢሆን ደግሞ ምንኛ ደስ ይላል? ንዲያም ሆኖ አንዳንድ ክስተቶች ይህንን እውነት ለማረጋገጥ የሚጥሩ ይመስላል። የልጁ ዕድሜ ሁለት ዓመት። የጉድጓዱ ጥልቀት 20 ሜትር። ህፃኑ ጉድጓዱ ውስጥ የቆየበት ጊዜ አራት መአልትና አራት ሌሊት። አንድ ጠውላጋ ጐልማሳ እንኳን ይህን መዓት ይቋቋመው ይሆን? ማሙሽ ግን በአራተኛ ቀኑ ትንሳኤውን ሲያገኝ ዓይኑ እየተቁለጨለጨ ፈገግ ፈገግ ይል ነበር። ፈገግታውም አምዘግዝጋ የጣለችውን እናቱንና የሰው ልጅን ጭካኔ እየታዘበ «ይብላኝላችሁ እኔስ ወጣሁ» የሚል መልዕክት የሚያስተላልፍ ይመስል ነበር። ምናልባት እኒያ የተመደቡለት መላዕክት ሰርገው ይሆን? ወይስ እንደ ሌላው ብሂላችን ቀኑ አልደረሰ ይሆን? ለማንኛውም እናቱ ተጠየቀች። «ስጋት ስለያዘኝ እንደ መፍትሔ ተጠቀምኩበት» ትላለች። ስጋቷን ስትገልፅም «ባለቤቴ የሰው ዲቃላ አላሳድግም» እያለ ስለሚናገረኝ እሱ በእጁ ከሚገድለው ብዬ ወረወርኩት» ስትል ተደመጠች። የ28 ዓመቷ ወይዘሮ ሾባ በፈፀመችው ዘግናኝ ድርጊት ዛሬ ፍርዷን እየጠበቀች ነው።</p>


<h2 class="align-center">ሌባ እናት ልጇን አታምንም</h2>


<p>አርሲ፦ ይህን ያህል ትጋት ካለ ገንዘብ ለማግኘት ምን ያግዳል? ድህነት አናት ላይ የሚወጣው ከመስራት መተኛት ሲያመዝን ነው። አቅምና እውቀትን ስራ ላይ ለማዋል ንፍገት ሲኖር ነው። በአጭር አገላለፅ ስንፍና እንደ ሞቃት ብልኮ ሲጀቡን ነው።</p>

<p>ሶስት ሰዎች ከሌሊቱ 6 ሰዓት ከአርሲ ዞን ተነስተው ዝዋይ ለመድረስ ተጉ። ትጋቱ ግን መልከቢስ ትጋት ነበር። በድቅድቅ ጨለማ ያፈሰሱት ላብ ለወጠኑት መልካም ተግባር ወይም ያልተቋጨ መልካም ስራን ለመፈፀም የዋለ ቢሆን ኖሮ የትጉሃንን ክብር አጐናፅፎ ድህነት ገድሎ በቀበረላቸው ነበር። ይህ ሁሉ እንቅልፍ ማጣት ደግሞ ለእኩይ ዓላማና በሌላው ክስረት ለመክበር ሲውል ቀጥተኛ ስሙ ሌብነት ይባላል።</p>

<p>አቤ ኃይሌ፣ አዲኦና አቤ በዳሳ በእኩለ ሌሊት በረት ፈንቅለው ገቡ። የአቶ በሽር ገለቴን ስድስት ላሞች አውጥተው ሲኳትኑ አደሩ። ቡልቡላ ገብያ ደርሰው ከብቶቹን ወደ ገንዘብ ከመለወጣቸው በፊት ባለቤቱ በትጋት ተከታትሎ ደረሰባቸው። ለእርዳታም ሲጮህም ደብደቡት። ቢሆንም ህዝብና ታጣቂዎች ደረሱላቸው። ዓይነ ደረቆቹ ሌቦችም ከነከብቶቹ እጅ ከፍንጅ ተያዙ። በፍፃሜው የእምነት ቃላቸውን ከሰጡ በኋላ «ባለቤቱን ለምን ደበደባችሁት?» ተብለው ተጠየቁ። ሊያስቅ የሚቃጣው መልስ ሰጡ። እንዲህ ሲሉ «ባለቤቱን የደበደብነው» አሉ እርስ በርስ እየተያዩ «ባለቤቱን የደበደብነው ሌላ ሰው ሊዘርፈን የመጣ መስሎን ነው» ዛሬ ፍርዳቸውን እየጠበቁ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ የካቲት 22 ቀን 1992</a></p>

</body>
</html>	
