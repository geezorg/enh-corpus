<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h2 class="align-center">አጉራሹን ነካሽ</h2>


<p>መርሐቤቴ፦ ጉችዬ ከበደ በሜንሽን ፎር ሜንሽን ድርጅት ውስጥ ይሰራል። ረዳት ቧንቧ ጠጋኝ ነው። ለወር 400 ብር ደመወዝ ይከፈለዋል። ለ6 ዓመት በማገልገሉ የድርጅቱ ቤተኛ ሆኗል። ድርጅቱም ውለታውን አልዘነጋም። ከፍተኛ ወጪ አውጥቶ የጋብቻ በዓሉን በማዘጋጀት ወግ አሳየው። ለጉችዬ ያለውን እምነትና ፍቅር አረጋገጠለት። ሙሽራ ሆኖ በሚምነሸነሽበት ዕለት ሚዜው ዘሪሁን ጠናው የሆነ ምስጢር በጆሮው ሹክ አለው። በደስታው ዕለት በሰይጣናዊ ምስጢር ስሜቱን አመሰው። ሙሽራውን ደስታውን በማጣጣም ፋንታ ስሜቱ ተከፋፍሎ ጀል አለ። በሌላ አባባል የተነገረው ምስጢር መጥፎ ምኞት ስለቀረፀበት ከጨበጠው ደስታ ይልቅ መጪው ነገር ናፈቀው። ፍቅርና ደስታውን ቸል ማለት የጀመረው ጭንቅላቱ በምትኩ ስለገንዘብ ማምሰልሰል ጀመረ። ስለዚህም ለመተባበር ውሳኔ አሳለፈ። ከዘራፊዎች ጋር ተመሳጥሮ ድርጅቱን ከዳ። የድርጅቱን ሰራተኞች ደመወዝ በየወሩ የምታመላልሰውን መኪና መነሻና መድረሻ ቀንና ሰዓት አጠና። ለዘራፊዎችም አስጠና። እናም 67ሺህ 800 ብር የጫነችውን መኪና አስቁመው ዘረፉ። ወይም የዘረፉ መሰላቸው። ውሎ ሳያድር ግን ፖሊስ ባደረገው ፈጣን ክትትል ከያዛቸው ተጠራጣሪዎች እጅ ከ33ሺ ብር ብላይ ሲያስመልስ አጉራሹን ነካሽ ጉችዬን ጨምሮ በሌሎችም ላይ ዛሬ ምርመራው እንደቀጠለ ነው።</p>


<h2 class="align-center">ሀዘን የወለደ ሀዘን</h2>


<p>ምዕራብ ሸዋ፦ ደስታንም ይሁን ሀዘንን በጥይት ድምፅ ማጀብ በብዙ አካባቢዎች የተለመደ ባህል ሆኖ ቆይቷል። ትርጉሙ የግራ ፈትል የሚሆነው ደግሞ ለሀዝንም ለደስታም መዋሉ ነው። ይህ ልምድ ዛሬም አለ። በመሰረቱ ልምድ ሆኖ ሲንኳተት እስከዛሬ ዘለቀ እንጂ የጥይት ድምፅ ለጆሮ የሚጥም ሆኖ አይደለም። እንዲያም ሆኖ በሰርግ ላይ ለቅሶ እየፈጠረ መገኘቱ ነው ክፋቱ። ከክፋት የባሰ ክፋቱ ደግሞ እነሆ፦</p>

<p>ወይዘሮ ዲነግዴ ዴሲሳ አረፉና የቀየው ሕዝብ ለቀብር ተነሳ። በቤተሰብና በአጐራባቾች የታጀበው አስክሬን በመጓዝ ላይ እንዳለ ተኩስ ተንጣጣ። ሀዘንም እንደ ሰርግ ይደምቅ ዘንድ ባህል ግድ አለ። በጨሊያ ወረዳ ውስጥ የሚገኘው የቀበሌ ሊቀመንበር ሰማዩን በተኩስ ያርሰው ገባ። ለጥበቃ የተሰጠውን ጠመንጃ ያለቦታው እንድያውል አስገደደው። ይኸው ጥፋቱ ብቻ ተመዝግቦ ቢያበቃ ደግ ነበር። ሳይሆን ቀረ። በአንድ እጁ ይዞ ወደሰማይ የሚለቀው ጥይት ሲንዶለዶል ተኳሹ ሚዛኑን መጠበቅ ተሳነው። እናም ጠመንጃው ልሳኑን ሳይዘጋ አቅጣጫውን ቀየረ። እጅግ አሳዛኝ ድርጊት ተፈፀመ። የ23 ዓመቱ ወጣት የሟች ልጅ በሀዘን ሲቆዝም በጥይት ተመትቶ ወደቀ። ህይወቱም አለፈች። አራት ሰዎች ደግሞ የተለያየ ቦታ እየተመቱ ከባድ የመቁሰል አደጋ ደረሰባቸው። ድርብ ሀዘን የወረደበት ቤተሰብ በሀዘን ሲማቅቅ ተኳሹ በቁጥጥር ስር ውሎ ዛሬ ጉዳዩ እየተጣራ ነው።</p>


<h2 class="align-center">የተመሰገነ ሕዝብ</h2>


<p>ጐባ፦ «ሚስቱን እያስፈራራት ነው የሚኖረው» ሲሉ የአካባቢው ነዋሪዎች አረጋገጡ። ሌላም ነገር ጨመሩ «በዕለቱም ቢሆን ሲጨቃጨቁ ነበር። ከምሽቱ አንድ ሰዓት ገደማ ግን ፀጥታ ሰፈነ» አሉ። የፀጥታው ምክንያት ምን ይሆን? ተስፋዬ ታደሰ ለቤት ደፋ ቀና የምትል ተብሎ የተነገረላትን ባለቤቱን ከገደላት በኋላ የሰጠው ምክንያት ከትዝብት ላይ ጥሎታል። ለዓመታት በእጇ ስትቀልበው የኖረችውን ሴት «እራት ስለከለችኝ በቦክስ ስመታት ህይወቷ አለፈ» ሲል ተደምጧል። ወንጀሉን የከፋ ያደረገው ደግሞ ፀጥታው ከሰፈነ በኋላ ጥርጣሬ የገባው የአካባቢው ነዋሪ ነው ደርሶ የያዘው። በተያዘበት ወቅት ግን ገንዞ ሊቀብራት ሲሰናዳ ነበር። ይህም ከገደለ በኋላ ለመሰወር ማቀዱን ፖሊስ አረጋግጦበታል። ከዚህ ሁሉ በኋላ የአካባቢው ነዋሪ በፈፀመው ተግባር ሲመሰገን ተስፋዬ ታደሰ ዛሬ ፍርዱን እየጠበቀ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ጥር 24 ቀን 1992</a></p>

</body>
</html>	
