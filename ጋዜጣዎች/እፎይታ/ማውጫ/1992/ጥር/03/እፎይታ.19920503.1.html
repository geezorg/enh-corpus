<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ- ሱዳን አውራ ጐዳና በስድስት ወር ጊዜ ውስጥ በይፋ ይከፈታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮ- ሱዳን አውራ ጐዳና በስድስት ወር ጊዜ ውስጥ በይፋ ይከፈታል</h1>


<p>ኢትዮጵያንና ሱዳንን የሚያገናኘው የ142 ኪሎ ሜትር መንገድ ቢያንስ በስድስት ወር ጊዜ ውስጥ ተጠግኖ ሙሉ ለሙሉ ለትራፊክ ክፍት እንደሚሆን የትራንስፖርትና መገናኛ ሚኒስቴር ገለፀ።</p>

<p>የትርናስፖርትና የመገናኛ ሚኒስትር አቶ አየነው ቢተውልኝ ከሰጡት ማብራሪያ ለመገንዘብ እንደተቻለው ኢትዮጵያ የሱዳን ወደብን ሙሉ ለሙሉ መጠቀም በሚያስችላት መልኩ የሁለቱን አገሮች መገናኛ መንገድ ለመክፈት ሰፊ እንቅስቃሴ ተጀምሯል።</p>

<p>በአሁኑ ወቅት በመንገዱ መጠቀም የሚቻል ቢሆንም ትላልቅ የጭነት መኪናዎች ከእነተጐታቾቻቸው እንደልብ ማንቀሳቀስ ባለመቻሉ ሳቢያ ለሚደረገው የጭነትና የንግድ እንቅስቃሴ አመቺ ባለመሆኑ ምክንያት መንገዱ በብቃት እስኪጠገን መጠበቅ እንዳስገደደ ምክትል ሚኒስትሩ ገልፀዋል።</p>

<p>በቅርቡ በኢትዮጵያና በሱዳን መንግስታት መካከል በተደረገው ስምምነት መሰረት በሱዳን በኩል የ57 ኪሎ ሜትርና በኢትዮጵያ የ85 ኪሎ ሜትር መንገድ የጠረጋና የማስተካከል ሥራ ከተደረገለት በኋላ ለጊዜው በጋ ከክረምት መገልገል እንዲቻል ሆኖ ይጠገናል።</p>

<p>«ከፍተኛ ጭነት ጫኝ ተሽከርካሪዎችን ማንቀሳቀስ በሚችል መልኩ ለትራፊክ ክፍት ይሆናል» ብለዋል ምክትል ሚኒስትሩ። ከፖርት ሱዳን እስከ ገዳሪፍ ድረስ መንገዱ ሙሉ ለሙሉ አስፋልት የለበሰ መሆኑን ያመለከቱት ምክትል ሚኒስትሩ ከገዳሪፍ እስከ ኢትዮጵያ ድንበር ያለውን የመንገድ ስራ ለማጠናቀቅ በሱዳን መንግስት በኩል አፋጣኝ እንቅስቃሴ እየተደረገ መሆኑን ከገለፃቸው ለመረዳት ተችሏል።</p>

<p>ከፖርት ሱዳን መከፈት በኋላ ኢትዮጵያ ነዳጅና የነዳጅ ውጤቶችን ጨውና ሌሎች የኢንዱስትሪ ሸቀጦችን በአቅራቢያዋ የመሸጥ እድል እንደሚኖራት ምክትል ሚኒስትሩ አመልክተው በኢትዮጵያ በኩል የእርሻና ተፈላጊነት ያላቸውን የኢንዱስትሪ ሸቀጦችን ወደ ሱዳን በማሻገር ሰፊ ገበያ ማግኘት እንደሚቻል ተናግረዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ጥር 3 ቀን 1992</a></p>

</body>
</html>	
