<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>

<h2 class="align-center">የቁም ቀብር</h2>


<p>አሊባቦር፦ ምኞታቸው ማሳቸውን ሲጠብቁ ማደር ነበር።ለዚህ ዓላማ ከቤታቸው ሲወጡ ግንመንፈሳቸውን ቅሬታ አወከው። የሚስታቸው ሁኔታ በጥርጣሬ ስንጥር ጫራቸው። ጭረታቸውን እንደያዙ ወደማሳቸው ሄዱ። ማማቸው ላይ ጋደም ብለው እንደቆዩ ያ ከቤት ሲወጡ ጥርጣሬ የጫረው ቁስል ጠዘጠዛቸው። ከሌሊቱ 6:30 ሰዓት ጦራቸውን እንደያዙ ወደ ቤታቸው አመሩ። እያሰሉም ወደግድግዳው ተጠጉ። የሹክሹክታ ድምፅ ጆሮአቸው ገባ። የሚያውቁትና የሚጠረጥሩት ድምፅ። ሰክነዋልና ገንፍለው ጦር አልሰበቁም። ሌላ ዘዴ መረጡ። የአካባቢውን ታጣቂዎችና ሽማግሌዎች ሰብስበው ከተፍ አሉ። በር አስከፍተውም ገቡ። ወይዘሮ መብራት ግመል ሊከት ከሚችል ሳጥን ላይ ቁጭ ብለው ወተት ይንጣሉ። ቤቱ ውስጥ የሌላ ሰው ጠረን አልሸት ያላቸው ሰዎች እርስ በርስ ተያዩ። እመቤቲቱ ቁብም ሳይሰጣቸው በመንፈቀ ሌሊት ወተታቸውን መናጥ ቀጠሉ። ባል ባትሪ ይዘው ሲንጐራደዱ ሰዎቹ ወይዘሮዋን ከሳጥኑ ላይ እንዲነሱ አዘዙ። ከሚያንቆራጥጥ ግልምጫ ጋር ወተታቸውን መናጥ ቀጠሉ። ውትውታው ሲበዛባቸውም «ተቀምጣበታለች ብላችሁ ነው?» ካሉ በኋላ ተፈናጥረው ተነሱ። አሳር የሚያክለው ሳጥን ተከፈተ። ኤጭ! ክፉ ነገር ማውራት ይከብዳል። ሰው በ50 ዓመቱ በእኩለ ሌሊት ሳይሞት ተገንዞ ሲገኝ ምን ይባላል? ከሚገኙ ይልቅ ቢታጡ ያስመኛል። ከሕዝቡ ጋር በገረሜታ የተዋጠው ፖሊስ ግርምቱ ሲያበቃ አዛውንቱን ውሽማ ወደ ሕግ ፊት ይዟቸው ነጐደ።</p>


<h2 class="align-center">የቅፅበት ጋብቻ</h2>


<p>መቱ፦ ባል ዋን ለመሆን ተስማምተዋል። ሚስት ግን ምን ሲደረግ ብለው አሻፈረኝ አሉ። እንግዲህ መላ ተፈለገ። ቀላል መሳይ ግን ቀላል ያልሆነ መላ። እሺ ላሉት ባል ጊዜያዊ ሚስት ተፈለገ እሺ የምትል ሚስት ተገኘች። እናም ጌታቸው ሂርጳሳ። ሁለቱን ሰዎች መንገድ ላይ አጋብቶ ይዟቸው ወደባንክ ቤት ነጐደ። ለባንክ ብድር የተጠየቀውን ዋስ ይዞ ገባ። ጊዜያዊ ሚስት ወይዘሮ ባንቻየሁ ከጊዜያዊ ባላቸው ጋር ፈርመው 12ሺ ብር ጌታቸው እጅ ገባ። በመጨረሻም ጉዳዩ ተደረሰበትና ተበዳሪና ዋሶች ተይዘው ተጠየቁ። ወይዘሮ ባንቻየሁም ግራ እንደገባቸው መልስ ሰጡ። «ወገኖች ከመንገድ ላይ አደናግሮ ጣጣው ያለቀ ነገር ነውና መጥተሽ ፈርሚልኝ ሲለኝ ፈረምኩለት» ሲሉ ተናገሩ። ጥንቃቄ የጐደላቸው 3 የመቱ ባንክ ሰራተኞች ለጥያቄ ሲቀርቡ በጐዳና ላይ ትዳር ዋስ ያቀረበው ጌታቸውም በወንጀሉ እየተጠየቀ ነው።</p>


<h2 class="align-center">«እራበኛ!»</h2>


<p>ጉለልቻ፦ ማታ እራቱን ጥብስቅ አድርጐ እንደበላ ተረጋግጧል። ጠዋት ተነስቶ ከብቶቹን አሰማራ። በ3 ሰዓት ወደ ቤት ሲመለስ እናቱ ወደወንዝ ወርደው ነበር። ወንዝ የወረዱቱም ቢሆን በከፊል ለሱው ከርስ መሆኑ አያጠራጥርም። ማታ ጠግቦ ያደረው አማን በክር በ3 ሰዓት ለጣር የሚያበቃ ረሃብ ያዘው ብሎ መገመት ደግሞ ገማቹን ከትዝብት ይጥላል። እሱ ግን በጠኔ ነፍሱ ጠርዝ ላይ ያለች መሰለ። ስለዚህም እናቱ ቁርስ ሳያስቀምጡለት ወደወንዝ በመውረዳቸው እንዴት ተደፈርኩ ሲል አጓራ። ቀረርቶውን ሲጨርስም እሳት ይዞ ወጥቶ ቤቱን ለኮሰው። የአካባቢውን ነዋሪ ቢረባረብም ግምቱ 15ሺ ብር የሚጠጋ ንብረት ወደአመድነት ተቀየረ። አማን ቢሰወርም በህብረተሰቡና በፖሊስ ክትትል ተደረሰበት። ሊይዙት ሲሉም ትልቅ ወንዝ ውስጥ ዘሎ ገባ። ከሱ የተሻሉ ሳተና ዋናተኞች ደግሞ አብረውት ተወረወሩ። በመንጠቆ እንደተያዘ አሳም ጐትተው አወጡት። የአካባቢው ነዋሪም «አንተን ከመውለድ እናትህ ጐመን ቢተክሉ ይሻላቸው ነበር» እያሉ ሲተርቱበት ፖሊስ በበኩሉ ጥያቄ አቀረበ። «ለምን ቤቱን አቃጠልክ?» ሲባልም የ22 ዓመቱ አማን እንደ ህፃን ልጅ «እራበኛ!» ሲል ተደመጠ። ዛሬ ሆዱን መሙላት ቀርቶ ዞሮ መግቢያ አጥቶ ፍርዱን እየጠበቀ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ጥር 3 ቀን 1992</a></p>

</body>
</html>	
