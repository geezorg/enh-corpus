<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>

<h2 class="align-center">«ያለቀረጥ የተገዛች መኪና»</h2>


<p>እርግጥ ነው መኪናቸውን ካቆሙበት ቦታ አጥተዋታል። እውነት ቢሆንም ማመን ተሳናቸው። ስለዚህም ያቆሙበትን ቦታ የተሳሳቱ እስኪመስላቸው ድረስ ተደናገሩ። እናም «የጠፋበት ዓይን ውስጥ ይፈልጋል» እንዲሉ አካባቢውን ተዘዋውረው መቃኘት ጀመሩ። ባዶ መሬት፣ ከንቱ ፍለጋ ሲሆንባቸው ለካስ የመኪና አካል ብቻ ሳይሆን መኪና ከነነፍሱም እንደሚሰረቅ ማመን ተገደዱ። በፍፃሜውም ለወረዳ 24 ፖሊስ አመልክተው በመኪና የወጡት ሰዬ በእግራቸው ተመለሱ። ፖሊስም ተግባሩን ጀመረ። ከቀናቶች በኋላ መምሬ በዛብህ በላቸው ኩሽና ውስጥ የቆመች መኪናስለመኖሯ ለፖሊስ ጥቆማ ደረሰው። ኩሽና ውስጥ ቄስ ቤት የቆመች መኪና ነገሩ የግራ ፈትል መሰለ። ፖሊስ ጠላ ጠጪ መስሎ ጥቆማውን አረጋገጠ። በቅድሚያም መምሩና ሚስታቸው ቃላቸውን ሰጡ። ከጥቂት ማንገራገር በኋላ በሰልአዲን አብዱና በታደለ አስፋው አማካይነት ከአዲስ አበባ መምጣቷን አረጋገጡ። መምሬ ሌላም ነገር አከሉ። እነዚህ ሰዎች በየጊዜው እየተመላለሱ እንደ ቁጠባ ገንዘብ ከመኪናዋ አካል ላይ እየቆነጠሩ እንደሚወስዱም አስረዱ። ፖሊስም የመምሬን ጥቆማና የመኪናዋን የተቆነጠረ አካል ጠረን እያሸተተ ከፍቼ አዲስ አበባ ዘለቀ። እናም የገቡበት ገብቶ በቁጥጥር ስር አዋላቸው አቅሉን አሳጥተው በየስፍራው የሸጐጡት የመኪናዋ አካላም ከየኩሽናው መለቀም ጀመረ። ሁሉም ነገር ፈር ከያዘ በኋላ ፖሊስ ትንፋሹን ሰብስቦ ጥያቄ አቀረበ። ስለአዲንም መልስ ሰጠ። «የራሴ አለመሆኗን ባውቅም የገንዘብ ጥማት ስላሰከረኝ ዓይኔን ጋረደው» ሲል አረጋገጠ። የመምሬ በዛብህ ልጅ ሊቁ በዛብህም «ያለቀረጥ የገዛናት መኪና ስለሆነች ፈታተን ለመሸጥ ነው» ሲል አባቱን ማጃጀሉን አረጋገጠ። በፍፃሜው ታሪኩ ተፈጭቶና ተቦክቶ ሲጋገር እራሳቸውን ያታለሉ ብልጦች መሆናቸው ተረጋግጦ ዛሬ ፍርዳቸውን እየጠበቁ ነው።</p>


<h2 class="align-center">ከወለዱ አይቀር!</h2>


<p>ቶሎሳ ተሊላ፣ በርሲሳ ዳዲ፣ ሰለሞና ሞአና ብርሃኑ ዳዲ ስራ እርሜ ካሉ ሰንብተዋል። ድፍን ምዕራብ ሸዋ ከንፈሩን ነክሶ በቁጭት እየተከነ እጁ የሚገቡበትን ቀን ሲናፍቅ ቆይቷል። ከአዲስ አበባ ወደ ሙገር የሚመላለሱ ሶስት ተሽከርካሪዎችን ጐማ አፈንድተው በማስቆም ዘርፈዋል። በአጠቃላይ ግምቱ ከ4390 ብር በላይ በሆነ የሰው ላብና ድካም ላይ ፈንጭተዋል። በቃ ጉልበታቸውን በዚሁ መስክ ለማዋል ድንጋይ ነክሰው ተማምለዋል። ከዕለታት በአንዱ ቀን ደግሞ ወደ አቶ ዓለሙ ቱፋ ቤት አመሩ። ዓለሙ ቱፋ ማለት ደግሞ የአካባቢው እድር ገንዘብ ያዥ ናቸው። የሰበሰቧትን የብዙሃን ንብረት ቋጥረው አደራቸውን ሲወጡ ቆይተዋል። ዛሬ ግን የቋጠሯትን የህዝብ ንብረት ይፈቱ ዘንድ በዘራፊዎች ተከበቡ። ወጣቷ ልጃቸው አልማዝ ዓለሙም በቀለበቱ ውስጥ ገባች። አባቷ ጐን እንደቆመች የተደገነባቸውን ጠብመንጃ አስተዋለች። ለአፍታ ስታስብ በየተኛው ፍርሃት ከአካሏ እየተነነ ወጥቶ በቦታው እልህና ቆራጥነት ተተካ። ወኔ ስብዕናዋን እንደ ወተት ናጠው። በቅፅበት ውስጥ የወጣት ለጋ ሰውነቷ እንደቀስት ይወረወር ዘንድ አዘዘችው። እሱም ታዘዘላት። የጠብመንጃውን አቅጣጫ አስቀይራ በፈጠረችው ግብግብ ጠመንጃዋን አስታቅፈዋት እግሬ አውጭኝ ሸመጠጡ። በማግስቱ ጠመንጃውን አስረክበው ሪፖርት አደረጉ። በዚያው ዕለት ደግሞ የቀበሌው ታጣቂ ብርሃኑ ከቤቱ ጠመንጃው እንደተሰረቀ አመለከተ። ፖሊስ ባደረገው ፈጣን እንቅስቃሴም ከሕዝብ ጋር ተባብሮ ዘራፊዎቹን በቁጥጥር ስር አዋላቸው። «አንበሳዋ» አልማዝ በኩራት ስትንሳፈፍ ዘራፊዎቹ ዛሬ ፍርዳቸውን እየጠበቁ ነው።</p>


<h2 class="align-center">በመመሪያ የፀደቀ «ሻይ»</h2>


<p>«ወዳጄ ዝም ብለህ ዝራው አድጐ ሲለመልም ምን ዓይነት ጣዕም ያለው ሻይ ቅጠል እንደሆነ አሳይሃለሁ» ተብዬ ተሰበክሁ ይላል በለው ታደሰ። እናም ስብከቱ ከመንፈሱ ሲሰርፅ ዙሪያ ገባ ማሳው ላይ ነሰነሰው። ቱግ ብሎ ሲፈላም ጥሩ የሻይ ቅጠል አምራች የሆነ መሰለው። ወይም ልቡ እያወቀ ለመምሰል ሞከረ። ለመምሰል መሞከሩ ደግሞ በስነስርዓት እንደ ጌሾ ወቅጦ በማዘጋጀቱ ተረጋገጠ። እሱ ግን ከሻሸመኔ የመጣው ጓደኛዬ የሰጠኝ መመሪያ ነው ሲል ተደመጠ። ነገሩ ሁሉ ፍየል ቦሌ ቅዝምዝም ጉለሌ ሆኖ ሲያስቸግረው ወደእውነቱ ተጠጋ «ካናቢስ የተባለውን ሀሺሽ ማሳ ውስጥ በመዝራቴ ተፀፅቻለሁ» ሲል አረጋገጠ። ወትሮም ቢሆን የአራምባና ቆቦው ጉዳዩ ለፖሊስ አልተዋጠውም ነበር። እናም ዛሬ ፀፀቱ እንዳለ ሆኖ ካናቢሱ ከማሳው ተነቅሎ ሲወገድ በለው ታደሰ ፍርዱን እየጠበቀ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ጥር 10 ቀን 1992</a></p>

</body>
</html>	
