<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባረንቱና በማይዲማ የተሰባሰበው የሻዕቢያ ጦር እየተመታ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባረንቱና በማይዲማ የተሰባሰበው የሻዕቢያ ጦር እየተመታ ነው</h1>


<p>ከመረብ እስከ ተከዜ ወንዞች የተዘረጋው የሻዕቢያ ምሽግ ከግንቦት 4 ቀን 1992 ጀምሮ በተካሄደ ውጊያ በጠላት ስምንት ክፍለ ጦር የተገነባው ምሽግ ተደርምሶ ውጊያው በአሁኑ ወቅት በባረንቱና ማይዲማ አካባቢ እየተካሄደ ነው።</p>

<p>በጀግናው የመከላከያ ኃይላችን ተመትቶ በመሸሽ ላይ ያለው በዳስ፣ በባረንቱና ማይዲማ አካባቢዎች ተሰባስቦ የመልሶ ማጥቃት እርምጃ ለመውሰድ ቢሞክርም መልሶ ማጥቃቱ ውድቅ ተደርጐበታል። ውጊያው በተከታታይ ተካሂዶ ወደወሳኝ ምዕራፍ ተሸጋግሯል።</p>

<p>የኢትዮጵያ ሠራዊት ከባድመው ድል በኋላ ያደረገው ሰፊ ማጥቃት በመሆኑ ካለፉት ውጊያዎች ተሞክሮ አግኝቷል። በተለይም የጠላት? የመከላከል ብቃት በመስበር በፍጥነት «አሳዶ መምታት» የሚል ስልት ተከትሏል። በባሬንቱ በካከል ያለውን ከፍተኛ ኃይል የኢትዮጵያ ጦር እያሳደደ በመምታቱ በዛላንበሳ ግንባር ያለውን የጠላት ጦር በቀላሉ ለማጥቃት ከማስቻሉም በላይ ጠላት ከመንደፍራ ወደምዕራባዊ ቆላ የሎጅስቲክና የወታደር ኃይል ለማጓጓዝ አያስችለውም። በተለይም በዛላንበሳ የተጠራቀመው የጠላት ኃይል ቀኝ ክንፍ መመታቱ በመሆኑ ዋናው የመንደፍራ ሸንበቆ ባሬንቱ የአቅርቦት መስመሩ ይበጠስበታል። ባሬንቱ በምዕራብ ኤርትራ የምትገኝ ስትራቴጂካዊ ጠቀሜታ ያላት ናት። ከሁሉም በላይ የኤርትራ መንግሥት የነደፈው ወታደራዊ ታክቲክና ስትራቴጂ ሙሉ በሙሉ ይበላሽበታል።</p>

<p>የኢትዮጵያ ሠራዊት ድል በኤርትራ ውስጥ ከፍተኛ ጭንቀትን ስለሚፈጥር የሻዕቢያ መንግሥት ላይ ሕዝቡ እምነት እንዲያጣ ያደርገዋል። ለጦርነቱ ሟሟያ ሪዘርቭና አዲስ ምልምል ሃይል ለማግኘት ያዳግተዋል። የኤርትራ ተቃዋሚዎች ኅብረት ጥላ ስር የታቀፉ ኃይሎች በኤርትራ ውስጥ ሕዝባዊ ተቃውሞ ለማስነሳት ሰፊ ዕድል እንደሚያገኙ ታውቋል።</p>

<p>የኢትዮጵያ አየር ኃይል ባለፉት ሁለት ዓመታት ከፍተኛ የውጊያ ልምድ በማግኘት በመረብ ግንባር ውጊያ ከምድር ጦር ሠራዊት ጋር የተቀናጀ ውጊያ በማካሄድ የአየር የበላይነቱን አስጠብቋል። ከመረብ እስከ ተከዜ የጠላትን የአየር ክልል ጥሶ በመግባት በመንደፍራ አካባቢ በዳስ በባረንቱና ማይዲማ አካባቢ ለመሰባሰብ የሞከረውን ኃይል በቅንጅት አጥቅቷል። በተመሳሳይ መንገድ የጠላትን የኋላ መስመር ማጥቃቱ ከአንዱ ግንባር ወደሌላ ግንባር ጦርነቱ የማነቃነቅ (ሞቢሊትይ) ብቃት እንዲሽመደመድ አድርጓል። ግንቦት 7 ቀን አየር ኃይላችን ባደረገው ውሎ አንድ የውጊያ ሄሊኮፕተር ተመትቶ በወገን መሬት ላይ የወደቀ መሆኑን ከመንግስት ቃል አቀባይ ጽ/ቤት የተገኘው መረጃ ይጠቁማል።</p>

<p>ይህ በዚህ እንዳለ ኤርትራ የሚገኘው የአሜሪካ ኤምባሲ ጦርነቱ ከተጀመረ ወዲህ በኤርትራ ያሉ የኤምባሲ ሰራተኞች ከፊሎቹ ከነቤተሰቦቻቸው ለማስወጣት ተዘጋጅቷል። የሚወጡት ኤምባሲው ውስጥ የሚሰሩ አባላትና ጥገኞቻቸው እንደሆኑ አሜሪካኖቹ አስታውቀዋል። የአሜሪካንን እግር ተከትለው የሚወጡ የውጭ ዜጐች ሁኔታ ግን እስካሁን ይፋ አልተደረገም።</p>

<p>በተያያዘ ዜና ኢትዮጵያና ኤርትራ ወደጦርነት በመግባታቸው የተመድ ፀጥታ ምክር ቤት በሁለቱም አገሮች ላይ የጦር መሳሪያ ሽያጭ ማዕቀብ እንዲጣል በአሜሪካ የቀረበውን ሃሳብ በማየት ላይ ሲሆን ሩሲያ ግን የተለየ ሃሳብ ማቅረቧን ሮይተርስ የተባበሩት መንግሥታት ጽ/ቤትን ጠቅሶ ዘግቧል።</p>

<p>አሜሪካ ያቀረበችው ሃሳብ ለሁለቱም ተዋጊ ሀገሮች ማንኛውም የጦር መሳሪያ እንዳይሸጥ የሚከለክልና ለኢትዮጵያ ብቻ ደግሞ በኢትዮጵያ ባለሥልጣናት ላይ የዝውውር እገዳ ማዕቀብ እንዲጣል የሚጠይቅ ነው።</p>

<p>የኤርትራው የውጭ ጉዳይ ሚኒስትር ኃይሌ ወ/ተንሳይ ሀገራቸው ያለአንዳች ቅድመ ሁኔታ የተኩሱን ማቆም እንደምትቀበልና እርቀ ሰላሙ ላይ ለመወያየት ዝግጁ መሆኗን ለፀጥታው ም/ቤት ፕሬዝዳንት ዋንግ ይንግፋን በጹሑፍ አቅርበዋል።</p>

<p>እንግሊዝና ሌሎች በርካታ የፀጥታው ምክር ቤት አባል ሀገሮች የአሜሪካን የጦር መሳሪያ ሽያጭ ማዕቀብ ሲደግፉ ሩሲያ ግን ከማዕቀቡ በፊትየፀጥታው ምክር ቤት ዋና ፀሀፊ ወደአካባቢው ልዑክ በመላክ ቀደም ሲል በአፍሪካ አንድነት ድርጅት ሲወሰድ የነበረው ዲፕሎማሲያዊ ጥረት እንዲቀጥል ስትል ሃሳቧን አቅርባለች። ሩሲያ ይፋዊ የሆነ የጦር መሳሪያ ማዕቀብ ይጣል ስትልም አልተደመጠችም።</p>

<p>የአሜሪካ የፀጥታው ም/ቤት ተወካይ የረቂቁን ንድፍ ለምክር ቤት ያቀረቡት ናንሲ ሲደርበግ አዲሱ የፀጥታው ም/ቤት ማዕቀብ ርምጃ የአቀበት ሩጫ ከመሆኑም «አያሌ የአመለካከት ልዩነቶችም» በምክር ቤቱ አባላት ዘንድ ተንፀባርቋል ብለዋል።</p>

<p>ቻይናና ፈረንሳይ ደግሞ በአሜሪካ ሀሳብ ላይ አቅማምተዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ግንቦት 9 ቀን 1992</a></p>

</body>
</html>	
