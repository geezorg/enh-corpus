<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h2 class="align-center">«የለመደች ጦጣ...»</h2>


<p>አርሲ፦ አራት ሆነው «ሸፈቱ»። በሌላ አገላለፅ ካርባይን ጠመንጃ ደግነው የመኪና መንገድ ዳር ተጋደሙ። ከፊት ለፊታቸው የሚታያቸው ጠላት ባይኖርም ጠመንጃቸውን እያነጣጠሩ ዱር የበላው አርበኛ መሰሉ። የነሱ ጓደኞችና ወንድሞች ለክቡር ዓላማ ተሰልፈው ለሀገራቸው ክብርና ሉዓላዊነት ሲዋደቁ እነሱ የመኪና ጐማ ለማፈንዳትና ጃኬት ለመንጠቅ ተማከሩ። እንደተመኙት ሆነና የመኪና ድምፅ ተሰማ። አሳፋሪ ዓላማቸውን ለመተግበር ተቁነጠነጡ። ቱርቦ የጭነት መኪና አጠገባቸው ደረሰ። ከናዝሬቱ ጉዞው አግደው አስቆሙት። ሾፌሩና ረዳቱ ላይ አፈጠጡ። አጉረጠረጡ። ብዙነህ ሸዋ ከተባለው ሾፌር ላይ 200 ብርና 6 ግራም ወርቅ ነጠቁ። ጃኬቱንም አስወለቁ። ቴዎድሮስ ተስፋዬ የተባለውን የመኪናውን ረዳት ጀርባውን በጥይት አቁስለው የሱንም ጃኬት ወሰዱ። ሁለት ጃኬትና ሁለት መቶ ብር ስላገኙ ትንሿ ነፍሳቸው ሀሴት አደረገች። «ለካ ዝርፊያ እንዲህ ቀላል ኖሯል?» እየተባባሉ ተሳሳቁ። ስለዚህም በዚህ «ቀላል» ተግባር ለመክበር ቆርጠው ተነሱ። እናም ዳግም ሌላ ቦታ አደፈጡ። እነሆ ሌላ መኪና መጣ። ማንን ገድለው ምን ያህል ንዋይ እንደሚያገኙ እያሰቡ ወደ መኪናዋ ተጠጉ። ተኩስ ተከፈተ። ከነሱ ሳይሆን ከመኪናው፣ ቀንደኛው ፋሮ ቶላ የጥይት እራት ሲሆን ሌሎቹ እንደ ጨው ዘር ተበታተኑ። ያስቆሙት መኪና የፈጥኖ ደራሽ መሆኑን ያሰማራቸው ሰይጣን ሹክ ሳይላቸው ቀርቶ በለመደች ጦጣ ተመስለው ለአርሲ ሕዝብ መተረቻ ሆነው ቀሩ።</p>


<h2 class="align-center">አዛኝ ቅቤ አንጓች</h2>


<p>አምቦ፦ ወጣቷ የተነሳችው ከኮምቦልቻ ነው። አዲስ አበባ አድራ በማግስቱ ወደ አምቦ ለመጓዝና አጐቷን ለመጠየቅ መቀነቷን ሸብ አድርጋ ከቤቷ ወጥታለች። እንዳሰበችው በጠዋት ተነስታ አውቶብስ ተሳፈረች። በአውቶብስ ጉዞ ደግሞ ከሰው ጋር መቀመጥ ግድ ሳይሆን ያለና የነበረ ነው። በሷ አልተጀመረምና ከሰው ጐን ተቀመጠች። ከለስላሳው ግን ደግሞ ከውስጠ ወይራው በቀለ በርሲሳ ጐን። በቀለ ወሬ ጀመረ። ወዴትና ለምን እንደምትሄድ ከጠያየቃት በኋላ ወሬ ደራ። ስለራሱም የቅጥር ፎርም የሚሞላ ይመስል ሁሉንም ተናዘዘ። ትዳር እንዳለውና የልጅ አባት እንደሆነም ሳይቀር ወሬ በነጠፈበት ቁጥር ማሟያ ሲያደርገው 12:30 ሰዓት አምቦ ከተማ ደረሱ። ከመኪና እንደወረዱም በአዘኔታ አንጀቱ የተላወሰላት መሰለ። እንደ አልተሰለቆ በቆሎ ቂጣ አልዋጥ ብሎ ቢጐረብጣትም ልታምነው ሞከረች። «ስልኩንስጪኝና አጐትሽን ደውዬ ልጥራት» ካላት በኋላ ተመልሶ መጥቶ «ስልኩ አይጠራም ጠዋት ትደውይለታለሽ...» አላትና አልጋ ራሱ ተከራይቶ አስገባት። በዚህ ድርጊቱም የበለጠ ደግ መሰለባት። «ቻዎ» ብሏት ከወጣ በኋላ ልብሷን አወላልቃ እፎይ ለማለት ስትሰናዳ ገርበብ ያለውን በር በርግዶት ገባ። እርግቡ ሳይሆን እባቡ በቀለ ከፊቷ ቆመ። አፍኖ ክብረንፅህናዋን ከደፈረ በኋላ ዓለም ዳርቻ የሄደ ይመስል ሌሊቱን ወደ መንደሩ ሸምጥጦ ተሰወረ። በማግስቱ ወጣቷ በሰጠችው ጥቆማ የአምቦ ፖሊስ አሳዶ መዳፉን ጨበጠው። በሰውና በሐኪም ማስረጃ ድርጊቱን ያረጋገጠው የአምቦ ወረዳ ፍርድ ቤትም እርግብና እባቡ ላይ የ6 ዓመት እስራት ፈረደበት።</p>


<h2 class="align-center">የፀሎት እርዳታ</h2>


<p>ጉና ወረዳ፦ በቅርቡ ነው አንድ ሰደፉ የተሰበረ ኤም-ዋን ጠመንጃ በጁ የገባው። «ከአንድ ግለሰብ አስጥለን ነው ያገኘሁት» ይላል። ንጥቂያ የጀመረው ከጠመንጃው ጀምሮ መሆኑ ነው። ጠመንጃው እጁ እንደገባ ንጥቂያውን ለማሳደግ ወሰነ። ያንን ወላቃ ኤም-ዋኑን ይዞ «ፈሪ» ፍለጋ ወጣ አለ። እንደ አጋጣሚ ሆኖ አንድ የክሊኒክ ሰራተኛና አንድ ሌላ ሰው መንገድ ላይ አገኘ። ደግኖ አስቆማቸው። የተለያዩ ልብሶችንና 2300 ብር ዘርፎ እየፈነደቀ ተሰወረ። ጠመንጃውንም አመሰገነ። ሰባራ ሰደፏንም ሳመ። ተዘራፊዎችም ዝርዝር ሁኔታውን ለፖሊስ አመልክተው እያዘኑ ገቡ። ፖሊስም ህብረተሰቡን ከጐኑ አሰለፎ አሰሳውን አጧጧፈ። አኝኮ ይዋጠው ወይም በጠላና በጠጅ ይመድምደው ባይረጋገጥም ገንዘቡን አጋምሶ 750 ብር ሲቀረው ከነሰባራ ጠመንጃው በህግ መዳፍ ስር ወደቀ። አህመድ ከማል ዛሬ «ምነው አፈር በበላሁ፣ በቀረብኝ» እያለ ፍርዱን የሚጠብቅ ቢሆንም አፈር የመብላቱ ምኞት እንዲሰምርለት ብዙዎቹ በፀሎት እንደሚያግዙት ተገምቷል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ኅዳር 21 ቀን 1992</a></p>

</body>
</html>	
