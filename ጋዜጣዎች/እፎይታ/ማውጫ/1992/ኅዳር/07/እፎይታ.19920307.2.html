<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h2 class="align-center">ቀብር የተነፈገው ሬሳ</h2>


<p>በሬው የራሱ ቢሆን ኖሮ «የክፉ ቀን አጋሬ ተደፍቶ ሲቀር አንጀቴን በላው» ብሎ ወልካፋ ምክንያት በማቅረብ የህግን ፈር ባያስትም ዳኛ አስፈግጐ ርህራሄን ይማፀንበት ነበር። አቶ ከበደ ከበሬ ጋር አይተዋወቁም። በሌላ አገላለፅ እርፍ ጨብጦ ጅራፍ እያጮኸ የበሬን ውለታ የሚያንጐራጉር አርሶ አደር አይደለም። ወደ ገበያ ወጣ ብሎ አንድ ለንቋሳ በሬ በ150 ብር ገዛ። ሲገዛውም ሆነ ሲነዳው የተመለከቱ ሰዎች ግን የከቤን ማንነት ስለሚያውቁ ታዝበውታል። «አሁን አርዶ ሊሸጠው ነው ወይስ ለፅድቅ ብሎ ሊቀልበው ነው» እያሉ ተገርመዋል። ባለሉካንዳው ከቤ ግን ስጋው አልቆ ሲራመድ ጉልበቱ የሚጋጭ ጠርዋዛ በሬውን እንደ በርሜል እየገፋ ከቤቱ አደረሰው። በሬው የህይወት ኮንትራቱን የጨረሰ ኖሮ እዚያው ገበያ እንዳያርፍ እድል የነፈገው ከቤ በር ላይ ሲደርስ እጥፍጥፍ ብሎ መሬት ያዘ። ከቤ ዓይኑ ፈጠጠ። 150 ብሩ በዓይነ ህሊናው ስትዞር ድምፁን አስልሎ ከቤት ሰው ተጣራ። «ቶሎ በሉ! ቢለዋ - ቢለዋ!» ሲል ተጣደፈ። ቢለዋው እጁ ሲገባ ነፍስ የተለየውን በድን መገዝገዝ ጀመረ። በሱ ቤት ባረከ። ያችን ከቆዳ የተጣበቀ ስጋውን ፈቅፍቆ ወስዶ ከሉካንዳው ሰቀለ። ከሰው ዓይን የሚያመልጥ ነገር የለምና በጥቆማ ተያዘ። በማስረጃም ተረጋገጠ። «ምነው ባክህ?» አለው የሺርካ ወረዳ ፍርድ ቤት። «ብሩን ከሰው ተበድሬ ስለነበር» ሲል ትንሽ ተንተባተበ። «አንተ እዳ ልትከፍል እኛ ጥንብ እንብላ?» እያለ የችሎቱ ሕዝብ ሲያጉረመርም የአንድ ዓመት እስራት ተፈረደበት።</p>


<h2 class="align-center">ሲያልቅ አያምር</h2>


<p>አምቦ፦ የሳቸው ጓደኞች በዚያን ሰዓት ቤተክርስቲያን ወይም ማሳቸው ላይ ናቸው። አቶ ደበሬ ሼሼ ግን ስራቸው ሁሉ ከእድሜ እኩዮቻቸው አይገጥምም። ኮቴአቸውን አጥፍተው እንደ ደመና እየተነሳፈፉ ጥግ ጥጉን መሄድ ይወዳሉ። የመንደሩ ሰው ሁሉ «በ70 ዓመት የምን መንሿከክ ነው» እያለ በሀሜት ይልጣቸዋል። እንዲሁ ሲንሿከኩ አንድ ቀን ቦታ አንድ ቦታ ደረሱ። ልጃገረዶች ውኃ የሚቀዱበት ኩሬ አጠገብ። አንድ ልጅ ገንቦዋን ስትሞላ እጃቸውን ዓይናቸው ላይ ደቅነው ፀሐይዋን እየተከላከሉ አስተዋሉ። እናም እርምጃቸውን ወደዚያው አፋጠኑ። ምን እንዳሉ ባትሰማም የ13 ዓመቷ ወጣት የቆሙትን አዛውንት ቀና ብላ አየቻቸው። መናገርም ሆነ መስማት የማትችል ምስኪን በመሆኗ ከማየት ያለፈ እድል አልነበራትም። ሽማግሌው ጋቢና ከዘራቸውን እስከወዲያው የማይፈልጉት ይመስል አሽቀንጥረው ወርውረው አነቋት። ፈጣሪ እስከ መቃብር እንዲንጠራወዙባት የተወላቸውን አቅም ሁሉ አስተባብረው ለዚያች ክፉ ቀን አንጠፍጥፈው ተጠቀሙባት። ክብረ ንፅህናዋን ደፈሯት። በዚህ ድርጊት ተይዘው ያያቸው ሁሉ እያፈረ ለፍርድ ቀረቡ። ችሎቱን የሞላው ሕዝብ «ሲያልቅ አያምር»ን ሲተርት የአምቦ ወረዳ ፍርድ ቤት 76 ዓመት እስኪሞላቸው ወህኒ እንዲሰነብቱ ፈረደባቸው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ኅዳር 7 ቀን 1992</a></p>

</body>
</html>	
