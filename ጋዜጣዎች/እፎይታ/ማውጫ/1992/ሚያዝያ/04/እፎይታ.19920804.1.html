<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>

<h2 class="align-center">ሲያልቅ አያምር</h2>


<p>ጅማ፦ ሰው ከወዳጁ ጋር ወጣ ብሎ ሲጫወት ያምራል። በነፍስና በስጋ የተጣመሩ ባልና ሚስት ሲሆኑ ደግሞ ይበልጥ ያስቀናሉ። አቶ ደበላ ይማሙና ወይዘሮ መሬማ ዋቁማ 6 ዓመት በትዳር ቆይተዋል። አንድ ቀን በጠዋት መክረው ተነሱ። አብረው ገበያ ወጥተው ለጓዳቸው የሚሆን ቁሳቁስ ሊሸምቱ። ያሰቡት ሆነ አብረው ወጡ፤ ትልቁ የሚፈልጉት ዕቃ ምጣድና ድስት ነበርና እንደደረሱ ገዙ። ገበያው ሩቅ ስለነበር በጉዞ ደክመዋልና ማረፍ ፈለጉ። ምጣድና ድስት ተሸክሞ ማረፍ ደግሞ ለጠላትም የማይመኙት በመሆኑ መላ ፈጠሩ። ዕቃውን የሚያውቁት ሰው ቤት አኑረው ትንሽ ውሃ ለመቀማመስ ተስማሙ። በጥሩ ቋንቋ ውሃ የተባለው ፈሳሽ ወደ አረቄ ተቀይሮ ቤት እያማረጡ ወሳሰዱ፤ እንዲያም ሆኖ በጨዋ ደንብ ፕሮግራም አወጡ። ባል እንዲህ አለ «አንቺ ዕቃውን ያዥና ቀድመሽኝ ሂጂ፣ እኔ አከተልሻለሁ» ተስማምተው ተለያዩ። ሚስት ስምምነቱን አፈረሰች። ዕቃውን ትትታ ብቻዋን «ነጐደች» ባል አቀረቄውን እንደጨረሰ ለማረጋገጥ ወደዕቃው ሄደ። አለመውሰዷን ነገሩት። ንዴት ከአረቄው ጋር ተባብሮ ቢያነደውም ዕቃውን ተሸክሞ ጉዞ ጀመረ። ወደ ቤቷ ነጐደች የተባለችው ሴት ከኋላው መጥታ «አምጣ እኔ ልሸከምልህ» አለችው። ባልም የያዘውን ምጣድና ድስት ወርውሮ በመሰባበር ወደተሰራበት አፈር መለሰው። እናም በያዘው ሽመል ይነካክታት ገባ። ዱላው ቢጠናባት ተዝለፍልፋ ውሃ ማለት ጀመረች። በመዳከሟ የደነገጠው ባል ውሃ ፈልጐ ቢያመጣም ሳይሆን ቀረና ህይወቷ አለፈ። አስክሬኗን ጫካ ለመደበቅ ቢሞክርም ሳይሳከለት ቀርቶ በፖሊስ ቁጥጥር ስር ዋለ። አምሮባቸው እንደወጡ ፍፃሜያቸው ተበላሽቶ ዛሬ ባል ፍርዱን እየጠበቀ ነው።</p>


<h2 class="align-center">መዘዘኛ ፍየል</h2>


<p>ምዕራብ ሸዋ፡ አቶ መገርሳ ቡልቶ በሰላም ውለዋል። ከብቶቻቸውን ከግጦሽ አውለው አመሻሽ ላይ ተመለሱ። በሰላም ያዋላቸው አምላክ በሰላም እንዲያሳድራቸው የህሊና ፀሎት እያደረሱ ከብቶቻቸውን ሲነዱ አንዲት ፍየል ዘላ ከሰው አጥር ግቢ ገባች። ከአቶ ሸለመ ደንደና ግቢ፤ አቶ መገርሳ ተጣሩ።</p>

<p>«ወዳጄ እባክህን ከግቢህ የገባችውን ፍየል አስወጣልኝ» ሲሉ ድምፅ አሰሙ። ምክንያቱ ስውር ቢሆንም ተማፅዕኖአቸውን በቅን መንፈስ ለመመለስ ሳይስማሙ ቀሩ። እንዲያውም እላፊ ቃልና ትርፍ ንግግር ሲያዥጎደጉዱ ነገር ጦዘ። ጡዘቱ ከስድብ አለፈና ወደግብግብ ተሻገረ። ዘመዳሞች ናቸው። ቁርሾም ሆነ ቂም በመካከላቸው የለም። ፍቅር ዘውዱን ጭኖ በኖረበት ቤተዘመድ መካከል ፍየል የለኮሰችው «ክብሪት» አካባቢውን እንደ እሳተ ገሞራ ለበለበው። ከቃላት ልውውጥ በኋላ በተፈጠረው ግብግብ መገርሳ ቡልቶ በታጠቁት ጩቤ አንድ ሰው ገደሉ። ለግልግሉ ከመጣው ጐረቤት መካከልም ያገኙትን እየዘነጠሉ ሶስት ሰው አቆሰሉ። ይህ ሁሉ ከሆነ በኋላ አሳዛኙ ድርጊትና ገዳይ ከህግ ፊት ቆሙ። ገዳይ የሚሉት ቃል አጠራቸው «ዘመድ ነን፣ ቂም የሌለን አብሮ አደጐች ነን» ብለው አቀረቀሩ። «ቢሆንም» አሉ ሲያሳርጉ «ትንሽ መጠጥ ወስጄ ስለነበር እሱ ሳይሆን አይቀርም የገፋፋኝ» ብለው ደመደሙ። ዛሬ ምርመራው እየተጣራና ፍርዳቸውን እየጠበቁ ነው።</p>


<h2 class="align-center">የክፉ ልጅ ጦስ</h2>


<p>ሰሜን ሸዋ፦ ወንድወሰን ገቾ የ18 ዓመት ወጣት ነው። የ8 ዓመቷን ህፃን አገባሻለሁ ብሎ ድንጋይ ነክሶ ማለላት። መሃላውም ሆነ ጋብቻው ስሜትን የሚኮረኩራት ፍጥረት ባትሆንም እንዲሁ እያደናገረ ወደ ጫካ ይዟት ገባ። እናም መሃላውን አፍርሶ በማስገደድ ክብረንፅህናዋን ደፈራትና ተሰወረ። ፖሊስ በደረሰው ጥቆማ መሰረት እግር በእግር ተከታትሎ በቁጥጥር ስር አዋለው። ድርጊቱንም አመን። አባት ደግሞ አባት ናቸውና ከሀገር ሽማግሌ ጋር መክረው ልጅቱን እንዲያገባት ተማመኑ። በሽማግሌዎች ያገኙትን ድል ሰንቀው በፖሊስ እጅ ወደሚገኘው ልጃቸው አመሩ። ምርምራውን ወደያዘው ፖሊስ ጠጋ ብለውም የሆነ ነገር ሹክ ካሉት በኋላ ኪሳቸውን ዳበሱ። የልጃቸው ኃጢአት ይሰረይ ዘንድ 10 ብር ጉቦ ሲያቀብሉ እጅ ከፍንጅ ተያዙ። ልጅ በወንጀሉ አባትም በልጃቸው ጦስ ወንጀለኛ ሆነው ዛሬ ፍርዳቸውን እየጠበቁ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሚያዝያ 4 ቀን 1992</a></p>

</body>
</html>	
