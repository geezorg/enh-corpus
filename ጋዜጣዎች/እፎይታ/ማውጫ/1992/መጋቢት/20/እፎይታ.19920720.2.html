<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>

<h2 class="align-center">የገብጋቦቹ መጨረሻ</h2>


<p>መቼም ከተፈጠሩ ጀምሮ ዘራፊዎች አልነበሩም። እንደ ሰላማዊ ሰው በሰላም የኖሩበት ወቅት ይታወሳል። በዚያም ዘመን ቢሆን በአካባቢው ነዋሪ የሚታወቁበት ነገር ነበር። ገብጋባነትና ራስ ወዳድነታቸው። አመል ደግሞ መጥፎ ነው። በአንድ ኃይል ካልተገራ በቀር አብሮ ያድጋል። እናም አብሮ አደግ ገብጋባነታቸውን እንደያዙ ለእኩይ ተግባር ተሰማሩ። ሲሳይ በቀለና እሸቱ ድሪባ ዘርፈው ለመብላት ዶለቱ። ዱለታው ተግባራዊ ይሆን ዘንድም ጠመንጃ አንግተው መንገድ ዳር መሸጉ። ክፉ ሰውና ጨለማ ፍቅር አላቸውና ጨለማው «ሲሳይ» ይጥልላቸው ዘንድ ተማፀኑት። እነሆ የመኪና ድምፅ ተሰማ። ገብጋቦቹ ዘራፊዎች ንዋይ በዓይነ ህሊናቸው እየዞረ ለዘረፋ ተዘጋጁ። መኪናው ካሉበት ደረሰ። አስቆሙትና ሾፌሩ ላይ ደግነው ዓይናቸውን አጉረጠረጡ። ብዙም ትግል ሳይገጥማቸው 1600 ብር ከመዳፋቸው ገባ። ፊታቸው ሁሉ ጥርስ እስኪመስል በፈገግታ ተጥለቅልቀው ይዘው ተሰወሩ። ጉድና ጅራት ወደኋላ ነውና ጅራት ባይከሰትም ጉድ ከኋላ መጣ። ያደቆነ ሰይጣን ሳያቀስ አይለቅምና ብሩን ለመካፈል ሲዘጋጁ የሁለቱም ገብጋባነት በውስጣቸው እያደገ መጣ። የነዚህ ዓይነት ሰዎች ደግሞ ሁሌም ምክንያታቸው ሰንካላ ነው። እድሜዬ ከአንተ ይበልጣል ወይም ቁመቴ ረዘም ይላል፣ ምናልባትም የመኪናውን ድምፅ ቀድሜ የሰማሁት እኔ ነኝ... በሚል ሳይሆን አይቀርም ክፍያው ላይ ተጣሉ። ጠብና ጭቅጭቁ እየጋመ ሲሄድ እሸቱ ድሪባ ጠመንጃውን አቀባብሎ የሲሳይ በቀለን እግር ነደለው። በህክምና ሲረዳ ቢቆይም ሕይወቱ አለፈች። ዘራፊም፣ ገዳይም የሆነው የሰሜን ሸዋው እሸቱ ደግሞ በፖሊስ እጅ ገብቶ ዛሬ ፍርዱን እየጠበቀ ነው።</p>


<h2 class="align-center">ቂመኛው ሴሰኛ</h2>


<p>ሐረርጌ፦ ወይዘሮ ፋጡማ አብዱራህማን የ5 ወር ነፍሰጡር ነች። በዚያ ላይ የሁለት ልጆች እናትና ባለትዳር። «ላሞቿ የጤፍ አዝመራዬን በሉብኝ» ይላል ኡስማን አቡበከር። ስለዚህም «ለምን አተከለክያቸውም ብዬ ስጠይቃት የሸርሙጣ ልጅች ብላ ሰደበችኝ» እንግዲህ ኡስማን ለበቀል ተነሳ። ባለቤት ለጊዜው አልነበረምና። ሲመሽ ጠብቆ ወደቤቷ ሄደ። ከነልጆቿ በእንቅልፍ እንደተዋጠች በሩን በቀስታ ፈልቅቆ ገባ። በደንብ አልነቃችም ነበርና ከፊል ልቧ ባሏ እየመሰላት «ማነህ አንተ?» ብላ ጠየቀችው።</p>

<p>«የሸርሙጣ ልጅ ብላ የሰደበችኝ መሆኔን በኩራት ነገርኳት» ይላል ኡስማን። ኩራቱ ይቆየንና ለበቀል የሄደው ኡስማን ለሩካቤ ሥጋ ፈቃደኛ ካልሆነች እንደሚገድላት አስጠነቀቃት። ፋጡማም «ምን ሲደረግ» ብላ አራስ ነብር ስትሆንበት በሁለት እጆቹ አንገቷን ፈጥርቆ አነቃት። ነፍስ ጡሯ ሕይወቷ አለፈ። ቂም ቋጥሮ ህይወት ያጠፋው ኡስማንም በህግ መዳፍ ስር ገብቶ ዛሬ ፍርዱን እየጠበቀ ነው።</p>


<h2 class="align-center">ግልቢያ ወደ ውርደት</h2>


<p>አምቦ፦ የወፍ ወንዱ የሰው ሆዱ አይታወቅምና ጠብ እርግፍ በሚል ሰላምታው ውስጣዊ ስብዕናውን ደበቀ። እናም የመንደርተኛው ቀልብ የሳበ «ጨዋ» በመሆኑ መታመንን አተረፈ። ባለትዳርም ነውና በዋልጌ ተግባር የሚጠረጥረው ጠፋ። የአገር ሰው ያመነውን ሚስት መጠርጠሯ አባይ ያደርጋታልና ሁኔታው አላምር ቢላትም ተናግራ ከሱ በላይ መታመንን ለማትረፍ ተሳናት። እናም ከመብከንከን በቀር ሰሚ ማጣት ዕጣ ፈንታዋ ሆነ። ስለዚህም እቤቱ ውስጥ ያለችውን የ14 ዓመቷን የእንጀራ ልጁን እያየ ዓይኑ ሲቀለጨለጭና ስሜቱ ሲነሆልል እያየች «ዓይንህ ይፍሰስ!» ከማለት ያለፈ መላ አጣች። አቶ ሞሲሳ ደሪርሳ እንዲሁ ባለቤቱን መላ እንዳሳጣት ክፉ ቀን ደረሰ። የእንጀራ ልጁ ወደማሳ ወጣ እንዳለች ቆንጥርና እሾሁ እየመዠረጠው በጫካ አሳብሮ ተከተላት። ጨላማ በጋረደው ምሽት በገጿ ሲከሰት በድንጋጤ ደንዝዛ ተብረከረከች። እሷም እንደ እናቷ የምታደርገው መላው እንደጠፋት በኃይል ተጠቅሞ አስገድዶ ክብረንፅህናዋን ደፈራት። እንደ ፈረስ የጋለበው ጋኔል መቀመቅና ውርደት ውስጥ ከጣለው በኋላ ከአጠገቡ ገሸሽ ሲል ፀፀት ባህር ተዘፈቀ። በፈፀመው ድርጊት በፖሊስ እጅ የገባው ሞሲሳም ወንጀሉ በሰውና በሐኪም ማስረጃ ከተረጋገጠ በኋላ ለአምቦ ወረዳ ፍርድ ቤት ቀረበ።</p>

<p>በፈፀመው አሳፋሪ ድርጊት የሰውን ዓይን ማየት ፈርቶ እንዳቀረቀረ ፍርድ ቤቱ የ7 ዓመት እስራት ፈረደበት።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መጋቢት 20 ቀን 1992</a></p>

</body>
</html>	
