<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h2 class="align-center">«ለኤድስ መድኃኒት ተገኘ»</h2>


<p>ሐረር፦ አንድ ሰሞን የጅብና የአንበሳ ፍልሚያ የሞቀ ወሬ ነበር። በድርጊቱ ትንቢት የተናገሩም አሉ። የምፃት ቀን ምልክት እንደሆነ እንባ እየተናነቃቸው የሰበኩም አልታጡም። አንዳንዱ ደግሞ እንዲህ ዓይነት ነገር ሲከሰት ከእሳት ውስጥ ቅቤ ከውቅያኖስ ውስጥ ስኳር ለመዝገን ይሯሯጣል። አንበሶቹ የሞቱ ሰሞን ጆሮ እየቆረጡ፣ ጥርስ እየነቀሉና ፀጉር እየነጩ ይወስዱ የነበሩ ሰዎች ተስተውለዋል። ለክፋት ባይሆንም ያው ለገዳዳ እምነት እንደሚያውሉት ይነገራል። አብዱጆቢር ሀሰን ግን አንበሳው ሞራ ላይ ትኩረቱን አሳረፈ። እናም የአንበሳ ስጋ ሉካንዳ የከፈተ ይመስል ሲበልት ከረመ። የሰበሰበውን ሞራ ተሸክሞ ቤቱ ከወሰደ በኋላ ሥራ ጀመረ። የጣዝማ ማርና የምግዝ ዘይት በበቂ መጠን አዘጋጅ፣ የተቀቀለ የፍየል ስጋም ፍቱን እንደሚሆን «በምርምሩ» አረጋገጠ። ግኝቱን በአይጥ እንዳይሞክረው አይጥ ደግሞ በኤድስ ስትታማ ሰምቶ ስለማያውቅ ወደ መከረኛው የሰው ልጅ ዘመተ። ፀሐይ አጠውልጐት የገረጣና ፀጉሩ የሳሳ ሰው በባትሪ እየፈለገ «ኑ ወደኔ ትፈወሳላችሁ» በማለት በምድረ በዳ መጮህ ጀመረ። የጨነቀው እርጉዝ ያገባል እንዲሉ ጥቂት ሰዎችን ከ100-200 ብር እየተቀበለ ጣዝማ ማርና የፍየል ስጋ ሲቀልባቸው ከረመ። ምግብነቱ ያመዘነው «መድኃኒት» ወዛቸውን ሲመልሰው የአባይ ምስክር እየሆኑ ወሬውን ነዙለት። አዋቂው እግዜር ቢሆንም «ከ50 በላይ ሰዎችን አድኛለሁ» ሲል ተናገረ። «ችሎታውንም የወረስኩት ከአባቴ ነው» ሲል ተደመጠ። እሳቸውን የአንበሳውን ሞራ ከየት ያመጡት እንደነበር ባይረጋገጥም እሱ ግን የሳሳ ፀጉር ላይ ሲቀባውና የቆሰለ አካል ላይ ሲመርገው ያለእንከን ኤድስን እንደ ሙጃሌ እንደሚነቅል ተናገረ። ያውም የቫይረሱ ተሸካሚ ይሁን አይሁን ካልተረጋገጠ ሰው። «እኔ አብዱጀቢር የኤድስ ታማሚን ገፁን አይቼና ሆዱን ስይዘው ከጮኸ መለየት እችላለሁ» እያለ በኩራት ተናገረ። አስተያየት የሰጡ የሕክምና ባለሙያዎች ቢስቁም እሱ በእምነቱ እንደፀና ሞራውን ታቅፎ ፍርዱን እየጠበቀ ነው።</p>


<h2 class="align-center">መርዛማው የጠለፋ ውጤት</h2>



<p>አላባ ቁሊቶ፦ «ጋብቻውን ቀድሞውንም ቢሆን አልወደድኩትም» ትላለች። የተጋቡት በጠለፋ ነው። እንዲያም ሆኖ አንድ ልጅ ወለዱ። በጠለፋ የተወለደው ትዳር ነጋ ተባ በጭቅጭቅና በዱላ የሚያድግ እየመሰለ መቀጨጭ አመጣ። የ51 ዓመቱ አዛውንት ቁምስቅል ያሳዩዋት ሚስት የመገላገያዋን መንገድ ማፈላለግ ጀመረ። ለእራታቸው ጐመን እየቀቀለች ሳለ ያስቀመጠችው ዕቃ ትዝ አላት። አፈፍ ብላ ተነስታም ዕቃውን ካመጣች በኋላ ምድጃ ስር ቁጭ ብላ አምሰለሰለች። በመጨረሻም ወሰነች። የትኋን መድኃኒቱን ጐመኑ ውስጥ ጨምራ ማዋሃዱን ተያያዘችው። መድረሱ አይቀርምና የራት ሰዓት ደረሰ። እነሆ በመርዝ የተከሸነው ጐመን ለባል ቀረበለት። ደመነፍሱ ጥቆማ የነፈገው ባልም ጐመኑን እንደተመገበ መሰቃየት ጀመረ። ዘግይቶም ሕይወቱ አለፈች። ሚስት ለሕግ አካላት በሰጠችው ቃልም «አልቻልኩም መረረኝና አደረግሁት» ስትል አረጋግጣ ዛሬ ፍርዷን እየጠበቀች ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ታህሣስ 5 ቀን 1992</a></p>

</body>
</html>	
