<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚኒስትሩ የበርበራ ወደብ ለኢትዮጵያ ክፍት ሆነ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሚኒስትሩ የበርበራ ወደብ ለኢትዮጵያ ክፍት ሆነ አሉ</h1>


<p>የበርበራ ወደብ ለኢትዮጵያ ክፍት መሆኑንናየእርዳታ እህልም መግባት መጀመሩን የትራንስፖርትና መገናኛ ምክትል ሚኒስትሩ አቶ አየነው ቢተውልኝ ገለፁ።</p>

<p>ባለፉት ጥቂት ወራቶች የሁለት ጊዜ ምልልስ በማድረግ የበርበራ ወደብ ለኢትዮጵያ ሙሉ ለሙሉ ክፍት መሆኑን የገለፁት የትራንስፖርትና የመገናኛ ምክትል ሚኒስትሩ አቶ አየነው ቢተውልኝ «በመጀመሪያው የምልልስ ወቅት 30ሺ ቶንየእርዳታ እህል ከወደቡ ወደ ኢትዮጵያ ተጓጉዟል»ብለዋል።</p>

<p>በሁለተኛው ምዕራፍ ምልልስ 16ሺ ቶን የተጓጓዘ ሲሆን በቅርቡም ተጨማሪ 16ሺ ቶን እህል ወደ ኢትዮጵያ እንደሚጓጓዝ አቶ አየነው ገልፀዋል። ኢትዮጵያን ከሶማሊያ በሚያዋስናትና እስከ በርበራ በሚደርሰው መስመር ላይ የተሻለ የሰላም ሁኔታ እንዳለ ምክትል ሚኒስትሩ አረጋግጠው ለጊዜው የሞቃዲሾ ሰላም አስተማማኝ ባይሆንም ሁኔታው ሲለወጥ ወዲያውኑ የሞቃዲሾን ወደብ የመጠቀም ሀሳብ አለ ብለዋል።</p>

<p>እስከ ቶጐ ውጫሌ ያለው መንገድና እንደዚሁም ከአዋሳኙ ድንበር እስከ በርበራ የሚገኘውን መስመር ለመጠገንና ለማሻሻል በኢትዮጵያና በሰሜን ሶማሊያ በኩል በየፊናቸው ጥረት ላይ እንደሚገኙ ገልፀዋል።</p>

<p>ከአውሮፓ ህብረት በተገኘ እርዳታ ከበርበራ እስከ ኢትዮጵያ ድንበር የመንገድ ጥገናው የተጀመረ ሲሆን በኢትዮጵያም በኩል በብልሽት ምክንያት በቂ አገልግሎት መስጠት የማይችለውን የቶጐ ውጫሌን መንገድ በቅርብ ጊዜ ውስጥ ጠግኖ ለአገልግሎት ለማብቃት ጥረት እየተደረግበት መሆኑን ምክትል ሚኒስትሩ ገልፀዋል። የበርበራን ወደብ በአስተማማኝ ሁኔታ ለመጠቀም መሰናዶው ቀጥሏል ብለዋል።</p>

<p>የኬንያ ሞምባሳን ወደብ ለመገልገል በኮሜሳ በኩል ልዩ ትኩረት ተሰጥቶት የመንገዱ «የፊዘብሊቲ ጥናት» ተጠናቆ ለኬንያ መንግስት ከመቅረቡም በተጨማሪ ከዲዛይን ስራና ከኮንትራት ውል በኋላ የጥገናው ተግባር ሲጀመር ኢትይኦጵያ በወደብ የመጠቀም እድሏን እንደምታሰፋ ግልፅ አድርገዋል። በኢትዮጵያ በኩል ከመሃል አገር እስከ ሞያሌ ብቃት ያለው የአስፋልት መንገድ በመኖሩ የኬንያ መንግስት በሚያደርገው አፋጣኝ ጥገና በአጭር ጊዜ መንገዱ ለትራፊክ ክፍት ይሆናል የሚል እምነት እንዳላቸው ምክትል ሚኒስትሩ ገልፀዋል።</p>

<p>ከእንግዲህ ኢትዮጵያ ከኤርትራ ወደቦች ውጭ በአምስት ያህል ወደቦች የመጠቀም ሰፊ እድል እንዳላትና ወደቦቹን ለመጠቀም ልዩ ትክረት በመደረግ ላይ መሆኑን አቶ አየነው ተናግረዋል።</p>

<p>የኤርትራ መንግስት ወደቦችን በመዝጋት የኢትዮጵያን ኢኮኖሚ ለማንኮታኮት ያደረገው ሙከራ ሙሉ ለሙሉ ውድቅ ሲሆን የኤርትራ መንግስት በወደብ ላይ የተከማቸ 137 ሚልዮን ቶን የሚገመት ንብረት በመዝረፍ አሳፋሪ ቅሌት ውስጥ መግባቱ ይታወሳል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ታሕሳስ 26 ቀን 1992</a></p>

</body>
</html>	
