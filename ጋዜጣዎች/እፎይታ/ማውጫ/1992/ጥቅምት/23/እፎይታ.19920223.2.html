<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h2 class="align-center">«ቢልዶዘሩ» ተያዘ</h2>


<p>አርሲ፦ መቼም «ሪከርድ» የሚለው ቃል የሚሸጐርበት ቦታ ብዙ ነው። በድንቅ ተግባር ሪከርድ የሚጨብጡ የመኖራቸውን ያህል በቤት መሰርሰርና ኪስ በማውለቅም ከበቂ በላይ ሪከርድ በማስመዝገብ «የታወቁ» የሚል የውርደት ሹመት ከፖሊስ የሚያገኙም ሞልተዋል።</p>

<p>አግደው ኪዳኔ ግራ ቀኙን ካማተረ በኋላ ጭርታው መንፈሱን ሲማርከው ወደ በሩ ተጠጋ። አግደው በጨለማ መስረቅ እንደማይወድ ይነገርለታል። «በጨለማ ምን አደናበረኝ» የሚል እምነት ሳያዳብር አልቀረም። በጠራራ ፀሃይ የተጠጋውን የአቶ ሳህሌ ካሳዬን በር እንደ ቢልዶዘር ፈንቅሎት ገባ። ሁለት ብርድ ልብስ ከጠቀለለ በኋላ እንደገና ሌላ ነገር ትዝ አለው። «ባዶ አንሶላና ብርድ ልብስ ተከናንቤ ሳልበላና ሳልጠጣ ብጋደም ምን ዋጋ አለው?» ሲል አሰበና የከርሱ ነገር ሲያሳስበው መንጐዳጐድ ጀመረ። ብር እጁ ሲገባ ቤቱ ያለ መስሎት የደስታ ሳቁን ለቀቀው። ሌብነት ላይ መሆኑ ትዝ ሲለው ደግሞ አፉን በመዳፉ ይዞ ሳቁን አፈነ። ፈገግታው ጨርሶ ሳይነጥፍ ፊቱ እያበራ የፈነቀለውን በር ተራምዶ ወጣ። ሊያሰጣው ነው እንዳይበል መንገድ ላይ ደርሷል። ሊሸጠው ነው እንዳይባል ይዞት ይቁለጨለጫል። እንዲሁ የሌላ ፕላኔት ፍጡር እንደመሰለ እጅ ከፍንጅ ተያዘ። ፖሊስም መዝገቡን ገላልጦ መረመረና «ሪከርድ ያለው» ብሎ «እያሞገሰ» ፍርድ ቤት ገተረው። የጮሌ ወረዳ ፍርድ ቤትም በ1998 ዓ.ም እንደሚፈታ ነገሮት ወደ ማረሚያ ቤት ላከው።</p>


<h2 class="align-center">ወሃ የበላው ሕፃን</h2>


<p>ባሕር ዳር፦ ሙሉ በላይ ባሕር ዳር ከተማ ወይዘሮ ሶፊያ ኑር ቤት ተቀጥራ ስትሰራ ቆይታለች። በዚሁ ስራ ላይ እያለች አረገዘችና ለመውለድ ወደ ቤተሰቦቿ ለመሄድ ወሰነች። ደቡብ ጐንደር ፎገራ ወረዳ ሄዳ በሰላም ተገላገለች። ብዙም ሳትቆይ የተገላገለችውን ሕፃን አዝላ ወደ ባሕር ዳር ለመመለስ ተነሳች። የመኪና ትኬቷን ቆርጣ ተሳፈረች። መኪናው እያስገመገመ ከአባይ ድልድይ ደርሶ ቆመ። ድፍርስ ገፁን እያሳየ በፀጥታ የሚነጉደውን አባይ ሙሉ ቁልቁል ተመለከተችው። እናም አንድ ነገር አሰበች። «ልጅ ይዤ እንዴት ሰርቼ እበላለሁ?» የሚል ጭንቀት ወጠራት ደግማ አባይን አስተዋለችው። አሁንልጇን ከትከሻዋ አወረደች። ባዘለችበት እራፊ ጨርቅ ጠቀለለችው። ወደ ድልድዩ ጠርዝ ተጠጋችና ቁልቁል ለቀቀችው። አባይ በአንድ ትንፋሽ ሕፃኑን ሰለቀጠው። ለግዜር ምን ይሳነዋል ይህ ልጅ አድጐ ከአባይ ጫፍ አገሮች የአንዱ «ንጉስ» ቢያደርገው ምናለ፣ ፈጣሪ እባክህ አድርገው!! እናቱ ግን ወንጀል ፈፅማለችና ከፀፀት ጋር ፍርዷን እየጠበቀች ነው።</p>


<h2 class="align-center">«ዶለዙ ንጉሥ»</h2>


<p>ዶዶታ፦ የሰፈር ጓደኞቹ ናቸው «ዶለዝ» እያሉ የሚጠሩት ሰው መቼም ስም ሲያወጣ ምክንያት ይኖረዋል። ያም ባይሆን እንደዋዛ የወጣው ስም በመጪ ሁኔታ ከምግባር ጋር ተማስሎ ይገኛል። ይህ ምስያ ተጣምሮ ሲገኝ እንግዲህ «ስምን መልዓክ ያወጣዋል» ተብሎ ይተረታል።</p>

<p>አውግቸው አረጋ (ዶለዙ) ጡንቻውን አፈርጥሞ ሲንጐማለል ለክፉ ቀን ደራሽ የወገን አለኝታ ይመስላል። እሱ ግን ይምሰል እንጂ እንዳልሆነ ለማረጋገጥ ብዙ ተጋ። ከጐኑ ስጋ ስር ትንሽ ጩቤውን ሽጦ በተንጣለለ ከተማ መሃል አዳኝ መሰለ። ቆሎ ሸጠው ኑሮአቸውን በሚደጉሙና ጫማ ጠርገው ደብተርና እርሳስ በሚገዙ ለፍቶ አዳሪዎች መካከል እራሱን አነገሰ። ኬሻ ባርኔጣውን ዘውድ፣ መቀመጫ ድንጋዩን ዙፋን አደረገ። እናም ዙሪያ ገባውን መገላመጥ መደበኛ ሙያው ሆነ። አንድ ቀን የ12 ዓመቷን ወርቅነሽ አረጋን ገላመጣት። እንደገላመጣት አልቀረም፤ ቆሎዋን ሸጣ ወደ ቤቷ ስትኳትን «ከዙፋኑ» ተነስቶ ተከተላት። ጨለማ ቦታ ስትስደርስ ጩቤውን አውጥቶ አስፈራራት። ፀጥ እንድትል አስጠንቅቆ አስገድዶ ደፈራት። የትም አልደረሰም። በሕግ መዳፍ ስር ገብቶ ዛሬ አንገቱን አቀርቅሮ ፍርዱን እየጠበቀ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ጥቅምት 23 ቀን 1992</a></p>

</body>
</html>	


