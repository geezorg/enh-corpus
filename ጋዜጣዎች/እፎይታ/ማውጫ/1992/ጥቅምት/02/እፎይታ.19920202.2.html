<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከወንጀለኞች ዓለም</h1>


<h3 class="align-center">የሰው ሆዱ የወፍ ወንዱ...</h3>



<p>ምስራቅ ጐጃም፦ ሕፃን አበባ ሰለሞን ሰው ሆና ሰው መስላ ከሰው ጋር ለመኖር ወደዚች ምድር ከመጣች ገና የአንድ ዓመት ከ6 ወር እንግዳ ነች። ቂም በቀልም ይሁን ሌላ ክፋት በሷ ዘንድ የሚታሰብ አይደለም። በሰው ዳፋ ካልሆነ በቀር ለግልምጫና ለጥፊ እንኳን አልደረሰችም። ግን በመጥረቢያ ተፈልጣ ተገደለች።</p>

<p>ከእናቷ ከወይዘሮ የማርውሃ አስሬን ጉያ ገብታ ከተኛች ቆይቷል። ወይዘሮ ይርገድ መኮንን እነ ወይዘሮ የማርውሃ ሻይ ቤት ተቀጥራ የምትሰራ ግለሰብ ነች። ግንቦት አንድ ቀን 1991 ከሌሊቱ 10 ሰዓት ተስሎ የሚያብረቀርቅ መጥረቢያውን አንስታ ወደ እናትና ልጅ አልጋ ተጠጋች። በቃ ሰነዘረችው። እንደ ስሟ አበባ የሆነችው ሕፃን የመጀመሪያው ምት ሲያርፍባት ፀጥ አለች። በሁለተኛው ስንዘራዋ የእናትየውን ጉንጭ ቀደደችው። ልጇን በአሰቃቂ ሁኔታ የተነጠቀችው እናት ከሞት ተርፋ ባለመጥረቢያዋ ይረገዱም በፖሊስ ተያዘች።</p>

<p>«ምነው ይኼ ሁሉ ጭካኔ» ተብላ ተጠየቀች። «ሰራተኛቸው ሆኜ እያለሁ ባለቤቴን በውሽማነት ይዘሽዋልና በአስቸኳይ ቤቴን ለቀሽ እንድትወጪ ስላለችኝ በጣም ተናደድኩ» ቤት ለቀሽ መውጣት አለብሽ በመባልዋ ስለተናደደች ነፍስ አጠፋች። «ለመሆኑ እንዲህ ብለሻት ነው?» ተብላ ተጠየቀች ባለቤቷ የማርውሃ «ባለቤቴን አምነዋለሁ፣ የምትለው ሁሉ ውሸት ነው» ካለች በኋላ «እንዲያውም» አለች «እንዲያውም አሞኛል ስትለኝ ካመመች ብቻሽን እንዳታድሪ እኛ ዘንድ ነይና ተኝ፤ አልኳት። አብረን ስናድር ይህንን ፈፀመች» ስትል አስረዳች። የሰው ሆዱ የወፍ ወንዱ አይታወቅምና ይህን የግራ ፈትል የሆነ ቃል ፖሊስ ለመተርተር ጥረት እያደረገው ነው።</p>


<h3 class="align-center">ስውሩ ጋብቻ</h3>


<p>ኖሌ ካባ፦ የት እንደተፈራረሙ አይታወቅም። የሚታወቀው ነገር ቢኖር የበቆሉ ቡቃያዋን ስትኮተኩት አስገድዶ ክብረንፅህናዋን መድፈሩ ነው። ይህ ብቻም አይደለም። በሚገርም ሁኔታ ሶስት ቀን ሙሉ ጫካ ውስጥ እንዳሳደራት የ20 ዓመቷ ወጣት ተናግራለች። ግንኙነትም ሆነ የቅርብ ትውውቅ የለንም ብላለች። መቼም ወዳ የፈረመች ሚስት ሶስት ቀን ሙሉ «የጫጉላ ጊዜዋን» ጫካ የምታሳልፍበት ምክንያት የለም። ደግሞስ ፈረመችልኝ ያላትን ሴት ፊርማዋን ይዞ ቢሳካም ባይሳካም በሕግ መፋረድ እያለ ለምን ጫካ ገብቶ ተደበቀና በአሰሳ ተያዘ? ይህ ሁሉ በፍርድ ፊት ተፈጭቶና ተቦክቶ ሲጋገር የግለሰቡ ቅጥፈት እንደ ፀሃይ አበራ። የኖሌ ካባ ፍርድ ቤትም በዚህ የእውነት ብርሃን እየተመራ ሰኔ 22 ቀን 1991 በዋለው ችሎት በ6 ዓመት ፅኑ እስራት እንዲቀጣ ፈረደበት።</p>


<h3 class="align-center">እድል መንፈግ</h3>


<p>አርሲ፦ የ5 ዓመት ልጅ እድሉ ሆኖ ወላጅ ቢከዷው እንኳን፤ ተላልኮ ለማደግ የተቃረበ ነው። ምንም ችግር ቢጠና ለወላጆቹ ያቆጠቆጠ ተስፋ ነው። ለዕለት አጉራሽነት ባይደርስም ችግር ጠንቶ ከቤት ቢባረርም ለምኖም ሆነ ጫማ ጠርጐ በራሱ አቅጣጫ ሕይወትን ይጋፈጣት ነበር። ይሁን እንጂ የብርሃን ቀርቶ የጨለማ ዕድሉን እንኳን ተነፈገ። ወላጅ እናቱ ከዲጃ መሐመድ እያጫወተች ወስዳ ወንዝ ውስጥ ወረወረችው። ችግሯ በሱ ሞት ባይቀረፍም፣ ልታመልጥ ስትል ተይዛ በቁጥጥር ስር ዋለች። ስትጠየቅም የተለመደውን ምክንያት አቀረበች። «ችግር ይህን እንዳደርግ አስገደደኝ» አለች። የአርሲዋ ከዲጃ ዛሬ ፍርዷን እየጠበቀች ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ጥቅምት 2 ቀን 1992</a></p>

</body>
</html>	
