<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወንጀለኞች ዓለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የወንጀለኞች ዓለም</h1>


<h3 class="align-center">መሬት ወንድም ላይሆን</h3>


<p>ጐዛምን፦ከሌሊቱ 6 ሰዓት ላይ ነው ከሞቀ መኝታው ላይ ቀስቅሰው ያስነሱት። ቀስቃሾቹ ደግሞ ከአንድ ማህፀን የወጡ የናቱ ልጆች ናቸው። ከቁም ነገር ከተቆጠረ በአባት አይገናኙም። «ከብቶቹ ከበረት ወጥተው ተበታትነዋልና ተነስተህ ሰብስባቸው» ሲሉ መልዕክት አስተላለፉለት። ድምፃቸውን ያውቀዋል። የናቱ ልጆች ናቸው። የሚጠረጥረው ነገር ሊኖር አይችልም። ቢጠረጥር እንኳን «ለምን ራሳቸው አይሰበስቧቸውም?» ከሚል የሚያልፍ ላይሆን ይችላል። አባቴነህ ሙንዬ የመኖሪያ ቤቱን በር ከፍቶ ወጣ በአንካሴ ወግተው ገደሉት። አዲስ ቢተውና አስማረ ቢተው የእናታቸውን ልጅ ገደሉት። ለምን ይሆን? ሕግ ፊት ከቀረቡ በኋላ ወንጀላቸውን አመኑ። በሰጡት ቃልም «የሟች አባት መሬታችንን ወስዶብናል» የሚል ሰበብ ለጠፉ። ድፍን የጐዛምን ነዋሪ እየታዘባቸው ለፍርድ ቀረቡ የዞኑ ከፍተኛ ፍርድ ቤት እያንዳንዳቸው በ16 ዓመት ፅኑ እስራት እንዲቀጡ ሲፈርድባቸው ችሎቱን የሞላው ሕዝብ «እስቲ መሬት ሰሀን ያቀብልህ እንደሆን እናያለን!» እያለ ተበታተነ።</p>


<h3 class="align-center">አጥፊና ጠፊ</h3>


<p>ወሎ፦ አንዳንዱ ሚስት ሲያገባ፣ ውሽማ ሲወሽም ወይም ፍቅረኛ ሲይዝ ልክ በገንዘቡ የገዛት ዕቃ ትመስለዋለች። ራስ ወዳድነቱ ይጠናል። ዓይኗን ከገለጠች ማየት ያለባት እሱን ብቻ ይመስለዋል። በዓመት አንድ ኮንጐ ጫማ ያልገዛላትን እግሯን ውልፍት እንዳይልና ከበር እንዳይወጣ በካቴና ለማሰር ይመኛል። ትከሻውን አሳብጦ ሲንጐማለል የወር ቀለቧን የዓመት ልብሷን የሚችል ቢመስልም ነብስያውን ይዞ ከመጐተት በቀር ጠብ የሚለው ማህበራዊ ፋይዳ የሌለውም ሞልቷል። እንደዚህ ሆኖ ታዲያ ነፍሷን በመዳፉ ስር ይዞ ሊቆጣጠር ይፈልጋል። ደርሶ እንደ ከመነዳሪ በአየር እየተሞላች ትኖር ይመስል። ቢሰጥ መኮንንም የዚህ ተምሳሌት ነው። ወይዘሮ አያልነሽ ሞላ የምትተዳደረው ሻይ በመቸርቸር ነው። ኑሮ ለማሸነፍ ስትፍገመገም አሳር የሚያክል ጋቢውን እየተከናነበ ወጣ ገባ ማለት ጀመረ። ይሁንታን አግኝቶም ሰነበተ። እየቆየ አለመግባባት ተፈጠረ። ውጣልኝ ስትለው እንደገባ መውጣት ሲችል እንደ ሰማንያ ሚስቱ በጅ አልል አለ። አያልነሽ ለህግ አካላት አመለከተች። በዚህ የተናደደው ቢሰጥ መኮንን ለጥበቃ ሥራ የተሰጠውን ጠመንጃ ደግኖ ከተፍ አለ። ያለምንም ርኅራሄ አስር ጥይት አርከፍክፎ ገደላት። ድርጊቱም በሰባት የሕግ ምስክሮች ተረጋገጠ። በርግጥ ፍቅርና ቅናት ናላ እንደሚያዞር ግምት አይነፈገውም። የሰሜን ወሎ መስተዳደር ዞን ከፍተኛ ፍርድ ቤት የ12 ዓመት እስራት ፈረደበት።</p>


<h3 class="align-center">ነውረኛ ተግባር</h3>


<p>አርሲ፦ ጐረምሶቹ ሁለት ናቸው። አወጣጣቸው ሆን ብለው ይሁን አይሁን ባይረጋገጥም ጥሻ ውስጥ መገኘታቸው ግን እውነት ነው። ሌላም እውነት አለ። ወንጀል ፈፅመዋል። አሰገደች በላቸው የ10 ዓመት ታዳጊ ሕፃን ነች። የቤተሰቦቿን አደራ ተቀብላ ወጥታለች። ያሰማራቻቸውን በጐች ከወዲያ ወዲህ እየመለሰች ትጠብቃለች። ድንገት ደርሰው እጇን ጠመዘዟት። አልቻለቻቸውምና ከመሬት ላይ ወደቀች። ያዥና ገናዡ እየተጣራ ቢሆንም መደፈሯ ግን እርግጥ ሆነ። ወገኔ ኩታና ኮካ አሰፋ የነውር ተግባራቸውን ካጠናቀቁ በኋላ ከአካባቢው ተሰወሩ። የመሰወር ሙከራቸው ግን አልተሳካም። በሕብረተሰቡና በፖሊስ ክትትል ተይዘው በህግ መዳፍ ስር ገቡ ድርጊታቸውን ከማመናቸውን በላይ በማስረጃ ተረጋገጠ። ዛሬ ፍርዳቸውን እየጠበቁ ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መስከረም 11 ቀን 1992</a></p>

</body>
</html>	
