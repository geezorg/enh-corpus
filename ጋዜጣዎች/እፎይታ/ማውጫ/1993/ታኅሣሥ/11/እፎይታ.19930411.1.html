<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባህሬን የሞት ፍርድ የተላለፈባት ኢትዮጵያዊት ቤተሰቦቿ አልተገኙም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባህሬን የሞት ፍርድ የተላለፈባት ኢትዮጵያዊት ቤተሰቦቿ አልተገኙም</h1>


<p>በባህሬን አሰሪዋን ገድላለች በሚል ከሁለት ዓመት በፊት እስር ቤት የገባችውና ህዳር 19 ቀን 1993 ዓ.ም የባህሬን ፍርድ ቤት የሞት ፍርድ ያስተላለፈባት የኢትዮጵያዊቷ የሺወርቅ ደስታ ዘውዱ ቤተሰቦች እንዳልተገኙ የኢትዮጵያ የሴቶች ጉዳይ ዘርፍ ኤክስፐርት ወ/ሮ ሃና አባተ ገለፁ።</p>

<p>በጠቅላይ ሚኒስቴር ቢሮ የሴቶች ጉዳይ ዘርፍ ኤክስፐርት ወ/ሮ ሃና አባተ እንደተናገሩት በወጣቷ ላይ የተላለፈው የሞት ፍርድ በጽህፈት ቤቱ እንደተሰማ ህይወቷን ለማዳን ከሚደረገው ሩጫ ጐን ለጐን ጽህፈት ቤቱ ቤተሰቦቿን ለማግኘት ከኤፍ ኤም ሬዲዮ ጣቢያ ጋር በጋራ ፍለጋ እያካሄደ ቢሆንም እስካሁንም የወጣቷ ዘመዶች ወደቢሮው ሆነ ወደ ሬዲዮው ጣቢያው ብቅ አለማለታቸውን ገልፀዋል።</p>

<p>ኤክስፐርቷ «የወጣቷ ቤተሰቦች አዲስ አበባ ውስጥ ቢሆኑ ኖሮ እስካሁን ጉዳዩን ሊያውቁ እንደሚችሉና አድራሻቸውንም ሊጠቁሙ እንደሚችሉ አስታውቀው ምናልባትም የየሺወርቅ ቤተሰቦች የገጠር ነዋሪ ሊሆኑ እንደሚችሉ ይገመታል» ብለዋል። ወጣቷ በአዲስ አበባ ተቀጥራ በምትሰራበት ወቅት ከጅሁር የገጠር ከተማ መምጣቷን አሳዳሪዎችዋ እንደተናገሩ ከህግ ባለሙያ ሴቶች ማህበር ለማወቅ ተችሏል።</p>

<p>በተጨማሪም የቤተሰቦቿን አድራሻ ለማግኘት ኢሚግሬሽንና ስደተኞችና ዋና መምሪያ ተጠይቆ «ከአገር የወጣችበት ቀንና ቁጥር እስካልታወቀ ድረስ ፋይሏን ማግኘት አይቻልም» በመባሉ ተከሳሿ መቼ እንደወጣች እንዴት እንደወጣች ለማወቅ አልተቻለም ብለዋል።</p>

<p>በሌላ በኩል የኢትዮጵያ የህግ ባለሙያ ሴቶች ማህበር የህግ ምክር አስተባባሪ ወ/ሮ ኦሪጅናል ወ/ጊዮርጊስ የወጣቷ ዘመድ ነን የሚል እስካሁን ባይገኝም የሺወርቅን በአንድ ወቅት አስጠግተናት ነበር የሚሉ ሰዎች መገኘታቸውን አስረድተዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ታህሣሥ 11 ቀን 1993</a></p>

</body>
</html>	
