<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ሠራዊቷን ከሶማሊያ እንድታስወጣ ፕሬዝዳንት ኦማር ጊሌ ጠይቀዋል ተብሎ የተነዛውን ዜና ጅቡቲ አስተባበለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ኢትዮጵያ ሠራዊቷን ከሶማሊያ እንድታስወጣ ፕሬዝዳንት ኦማር ጊሌ ጠይቀዋል ተብሎ የተነዛውን ዜና ጅቡቲ አስተባበለች</h3>


<p>«ኢትዮጵያ ጦሯን ከሶማሊያ ታስወጣ» በማለት የጅቡቲው ፕሬዝዳንት እስማኤል ኦማር ጊሌ ጠይቀዋል ተብሎ አልሃያት በተባለ አንድ የአረብኛ ዕለታዊ ጋዜጣ ላይ የወጣውን መግለጫ «ነገር ጫሪነትና ገለባ የሆነ መልዕክት» በማለት የፕሬዝዳንቱ ጽ/ቤት ቢሮ ባለፈው ሐሙስ ባወጣው መግለጫ አስተባብሏል።</p>

<p>ተቀማጭነቱ ለንደን ለሆነው ጋዜጣ የፕሬዝዳንቱ የፕሬስ አገልግሎት በአፅንዖት እንዳስታወቀው «ፕሬዝዳንት እስማኤል ኦማር ጊሌእ አስመራ ላይ የሰጡትን ጋዜጣዊ መግለጫ አጋጣሚዎችን በመጠቀም የሕዝብ ጆሮ ለመሳብ ታቅዶ በጅቡቲና በጐረቤቶቿ መካከል ውጥረትን ለመፍጠር በዓላማ ቢስነት የቀረበ ሀኬት ነው» ብሎታል።</p>

<p>መግለጫው በተጨማሪ በሰጠው ሀተታው ላይ ፕሬዝዳንት ጊሌ በአስመራው ጋዜጣዊ መግለጫቸው እንዳስቀመጡት «ጅቡቲ ሁሌም ያለመታከት የምትከተለው ፖሊሲ ኢትዮጵያን ጨምሮ ከአካባቢው በይነ መንግሥታት ሀገሮች (ኢጋድ) ወዳጆቿ ጋር ሶማሊያ ውስጥ ሰላም የሚሰፍንበትንና የሚጠናከርበትን መፍትሔዎች ሁሉ ከመሻትና ከማጠናከር ባሻገር የምትገልገው ሌላ የለም» ይላል። መግለጫው ከማስተባበያው አኳያ እንዳስታወሰው «በኢትዮጵያና በኤርትራ መካከል ግጭት ሲጀመር በእፍታው ሰዓት ሁለቱ ጐረቤት ሀገሮች ሰላም እንዲያወርዱና ችግራቸውን በውይይት እንዲቋጩት ጥሪ ካቀረቡት ሀገሮች ጅቡቲ ቀዳሚዋ እንደሆነ መረሳት አይገባም» ብሏል። ፕሬዝዳንት እስማኤል ኦማር ጊሌ በኤርትራ ጉብኝታቸውም ቆይታ ወቅትም እንዳሳሰቡት «በኢትዮጵያና በኤርትራ መካከል እርቀሰላም በመውረዱ ጅቡቲን እንደሚያስደስታት አውስተው ይህ እርምጃ በአፍሪካ ቀንድ ዘላቂ ሰላምና መረጋጋትን ያመጣል» ብለው አድናቆታቸውን በይፋ እንደገለፁ ዘገባው አትቷል።</p>

<p>የጅቡቲው ፕሬዝዳንት በአል ሃያትና በሌሎች ጋዜጦች ያልተናገሩት ጉዳይ በስማችው ተዘግቦ ከሆነ የጅቡቲ መንግሥት ያስተባብለዋል ብለን እንጠብቃለን ሲሉ አንድ የኢትዮጵያ የውጭ ጉዳይ ሚኒስቴር ዲፕሎማት ለኢዜአ መግለፃቸው ይታወሳል።</p>

<p>ይህ በዚህ እንዳለ የጅቡቲ መንግሥት ስራቸውን በፈቃዳቸው በለቀቁት በቀድሞው ጠቅላይ ሚኒስትር በራካታ ሀማዱ ስፍራ ጅቡቲ ዲሌታ መሐመድ ዲሌታን ጠቅላይ ሚኒስትር አድርጋ ሾመች። አዲሱ የጅቡቲ ጠቅላይ ሚኒስትር ሆነው የተሾሙት ዲኤታ መሐመድ ዲኤታ በታጁራ ጅቡቲ የተወለዱ የአፋር ጐሳ ተወላጅ ሲሆኑ በኢትዮጵያ የጅቡቲ አምባሳደር በመሆን ለአራት ዓመታት በአዲስ አበባ ቆይታ አድርገዋል። አዲሱ ጠቅላይ ሚኒስትር ቢሮዋቸውን ለመረከብ ባለፈው ሰኞ የካቲት 26 ቀን ከአዲስ አበባ ወደ ጅቡቲ አቅንተዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ የካቲት 28 ቀን 1993</a></p>

</body>
</html>	
