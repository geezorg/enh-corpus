<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታዋቂው ተመራማሪ የአክሱም ሀውልት በቀድሞ ቦታው ቢተከል አደጋ አለው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ታዋቂው ተመራማሪ የአክሱም ሀውልት በቀድሞ ቦታው ቢተከል አደጋ አለው አሉ</h1>


<p>በፋሽስት የጣልያን ወራሪ ጦር የተወሰደውና በቅርቡ ይመለሳል ተብሎ የሚጠበቀው ጥንታዊው የአክሱም ሀውልት በቀድሞ ቦታው ተመልሶ የሚተከል ከሆነ ከጥቅሙ ይልቅ ጉዳቱ እንደሚያመዝን በእንግሊዝ የካምብሪጅ ዩኒቨርስቲ የአርኪዮሎጂ፣ አንትሮፖሎጂና ቅድመ ታሪክ ምሁር ዶክተር ዴቪድ ፊሊፕሰን ገለፁ።</p>

<p>«ከሮም የሚመለሰው የአክሱም ሀውልት በቀድሞ ቦታው ከተተከለ አሁን ቆሞ የሚገኘውን ሀውልትና ከስሩ ያሉ ሌሎች ቅርሶችን አደጋ ላይ ይጥላል» ሲሉ ዶክተር ፊሊፕሰን ተናግረዋል። እንደ ዶክተሩ ገለፃ ሀውልቱ ሊተከል በታሰበበት ቦታ ስር በርከት ያሉ በአፈር ያልተሞሉ ጥንታውያን መካነ መቃብሮችና የተለያዩ ቅርሶች እንደሚገኙ ጠቁመው ሀውልቱ የሚተከልከሆነ ሀውልቱና ሀውልቱን ለመትከል የሚጨመር የኮንክሪት ሙሊት ክብደት እንዲሁም ሀውልቱን ለማቆም የሚሰማሩት ክሬይኖች በቆመው ሀውልትና ከስር ባሉት ቅርሶች ላይ አደጋ ያስከትላሉ በማለት በቦታው ላይ ዳግም ለመትከል የታለመውን ሀሳብ በአፅንዖት ተቃውመውታል።</p>

<p>ጣልያኖች ሀውልቱን ሲወስዱት ወድቆና ተሰብሮ እንደነበር የገለፁት ዶ/ር ፊሊፕሰን «ከአንድ ሺህ ዓመት በፊት ሆን ተብሎ እንዲወድቅ የተደረገ በመሆኑ ታሪካዊ ይዘቱን እንዲጠብቅ ቀድሞ እንደነበር ሳይተከል በዱሮ ቦታው ላይ በክብር ቢያርፍ የተሻለ ነው» ብለዋል።</p>

<p>«የኢትዮጵያ መንግስት ሀውልቱ መተከል አለበት» የሚል አቋም ካለው «በሌሎቹ ቅርሶች ላይ ችግር እንዳይፈጥር የቆመው ሀውልት ባለበት አካባቢ የተለየ ስፍራ ተመርጦለት መተከል አለበት» ሲሉ ፊሊፕሰን አሳስበዋል።</p>

<p>ዶ/ር ዴቪድ ፊልፕሰን በአክሱም ሀውልቶችና በአካባቢዋ ከአምስት ዓመታት በላይ ምርምርና ጥናት በማካሄድ እስካሁን ሳይታወቁ የቆዩትን ጥንታዊ ታሪካችንና ሌሎች ታሪካዊ እውነታዎችን በመጽሐፍ አሳትመው ያቀረቡ አንጋፋ የአርኪዮሎጂ ምሁር ናቸው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መጋቢት 5 ቀን 1993</a></p>

</body>
</html>	
