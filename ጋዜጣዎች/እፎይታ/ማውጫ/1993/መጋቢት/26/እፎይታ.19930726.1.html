<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምንነቱ ያልታወቀ የኤች አይ ቪ/ኤድስ መድኃኒት በጥቁር ገበያ እየተቸበቸበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምንነቱ ያልታወቀ የኤች አይ ቪ/ኤድስ መድኃኒት በጥቁር ገበያ እየተቸበቸበ ነው</h1>


<p>ምንነቱ በላብራቶሪ ያልተረጋገጠ የኤች አይ ቪ/ኤድስ በሽታ የእድሜ ማራዘሚያ መድኃኒት በጥቁር ገበያ ላይ በሰፊው በመቸብቸብ ላይ መገኘቱን እንደደረሰበት የኤች አይ ቪ/ኤድስ መከላከያና መቆጣጠሪያ ሴክሬቴሪያት ኃላፊ ዶ/ር ዳኛቸው ኃ/ማርያም ገለፁ።</p>

<p>የእድሜ ማራዘሚያነታቸው በውል ሳይታወቅ በኮንትሮባዲስቶች አማካኝነት ወደአገር ውስጥ የሚገቡት መድኃኒቶች ከሶስት ሺ እስከ አምስት ሺ ብር ዋጋ እንደሚጠየቅባቸው የገለፁት ዶ/ር ዳኛቸው መድኃኒቶቹ ከኬንያና ሶማልያ ድንበር አቋርጠው እንደሚገቡና በአየር መንገድ በኩል በሌላ መድኃኒቶች ሽፋን ከህንድ አገር እንደሚመጡ እንዲሁም ከተለያዩ የዓለም ክፍሎችም መንገደኞች በተናጠል መድኃኒቱን ይዘው በመግባት በውድ ዋጋ እንደሚሸጡ የሚያመለክት መረጃ መኖሩን አመልክተዋል።</p>

<p>«መንግሥት የዚህ አይነቱ ህገወጥ ድርጊት እንዳይከሰት ጥረት በማድረግ ላይ ቢሆንም በኮንትሮባዲስቶቹ በአቋራጭ ተቀድሟል» ያሉት ዶ/ር ዳኛቸው ቁጥሩ ቀላል የማይባል የኤድስ ታማሚ ውጤቱ በውል ያልታወቀ መድኃኒት በውድ ዋጋ እየሸመተ በበሽታው ላይ ተጨማሪ የኑሮ ቀውስ እየተዘፈቀ እንደሚገኝ ተናግረዋል።</p>

<p>ከኤድስ በሽታ ተለዋዋጭ ባህርይ አንፃር ሊወሰድ የሚገባው የመድኃኒት ዓይነት በደም ውስጥ ያለው ቫይረስ መቀነሱን በላብራቶሪ ማረጋገጥ እንደሚገባ ዶክተር ዳኛቸው ገልፀዋል። ተለዋዋጭ የመድኃኒት አጠቃቀምና የመቋቋም ችሎታ በባለሙያዎች መረጋገጥ እንዳለበት የገለፁት ዶ/ር ዳኛቸው የእድሜ ማራዘሚያ መድኃኒቶች ወደአገር ውስጥ መግባታቸው ይፋ እስኪደረግ ድረስ የኤድስ ታማሚ የሆኑ የህብረተሰቡ ክፍሎች የኮንትሮባንድ መድኃኒቶችን ከመጠቀም እንዲቆጠቡ አሳስበዋል።</p>

<p>በአንዳንድ ህግን ጠብቀው መስራት የተሳናቸው መድኃኒት ቤቶች ጭምር የእድሜ ማራዘሚያነታቸው ያልተረጋገጠ መድኃኒቶች ሲሸጡ የተደረሰባቸው እንዳሉ የጠቀሱት ዶ/ር ዳኛቸው «ይህም የጉዳዩ አሳሳቢነት የከፋ ደረጃ ላይ እንደደረሰ ያመለክታል» ብለዋል።</p>

<p>በመንግሥት በኩል ሁኔታው ከቁጥጥር ውጭ ሆኖ ተጨማሪ ችግር እንዳይከሰት ጥረት በመደረግ ላይ ከመሆኑ በተጨማሪ መድኃኒቱን በርካሽ ዋጋ ለመግዛት የሚያስችል አማራጭ በመፈለግ ላይ መሆኑን ዶ/ር ዳኛቸው ጠቁመዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መጋቢት 26 ቀን 1993</a></p>

</body>
</html>	
