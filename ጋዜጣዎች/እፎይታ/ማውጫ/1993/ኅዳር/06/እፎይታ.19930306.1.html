<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነዳጅ ብክለት አጣሪ ኮሚቴ ወደብክለቱ ምንጭ ለመዳረስ ናሙና እየሰበሰበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የነዳጅ ብክለት አጣሪ ኮሚቴ ወደብክለቱ ምንጭ ለመዳረስ ናሙና እየሰበሰበ ነው</h1>


<p>ከባዕድ ነገሮች ጋር ተቀላቅሎ ወደአገር ውስጥ የገባውና በርካታ ተሽከርካሪዎችን ለብልሽት የዳረገው የነዳጅ ሁኔታ ለማጣራት የተቋቋመው ኮሚቴ ነዳጁ የመጣበትን መስመር ተከትሎ ችግሩን ለማግኘት ናሙናዎችን እያሰባሰበ መሆኑን በኢትዮጵያ ነዳጅ ድርጅት የንግድ ሥራ አስኪያጅ የሆኑት አቶ ወልደሃዋርያት ገብረኢየሱስ ገለፁ።</p>

<p>በእስካሁኑ የኮሚቴው እንቅስቃሴ ከአገር ውስጥ የነዳጅ ዴፖዎችና በጅቡቲ ወደብ የነዳጅ ማከማቻ ጋኖች እንዲሁም ነዳጁን ጭነው ከመጡ መርከቦችና ነዳጁ ከመጣባቸው አገሮች ናሙናዎችን በማሰባሰብ የተጠናከረ ክትትል እያደረገ እንደሚገኝ የንግድ ስራ አስኪያጁ አመልክተዋል።</p>

<p>በአብዛኛው ነዳጁ ከኩዌት፣ ከሳዑዲ ዓረቢያና ከኤደን የሚመጣ ቢሆንም ነዳጅ አቅራቢዎች ከየትኛውም አገር ነዳጅ ሊያስመጡ የሚችሉበት ሁኔታ መኖሩን የጠቆሙት የንግድ ስራ አስኪያጁ የችግሩ ምንጭና ችግሩ የተከሰተበት ቦታ እንደታወቀ ወደፊት ይፋ መግለጫ እንደሚሰጥበት ገልፀዋል።</p>

<p>በነዳጅ ግዢና ሻጭ መካከል ሆነው የነዳጅ ጥራትንና ንግዱ ጤናማ እንደሚሆን የሚቆጣጠሩ ኢንስፔክተሮች መኖራቸውን ያመለከቱት አቶ ወልደሐዋሪያት እነዚሁ ኢንስፔክተሮች ነዳጅ ከተጫነ በኋላ የመርከብ ጋኖችን በማሸግ የተጫነው ነዳጅ እርግጠኛ ስለመሆኑ የሚያረጋግጥ ናሙና ከነዳጅ ጋኖች ውጭ እንደሚያስቀምጡና እንዲሁም ስለተጫነው ነዳጅ በቂ ማብራሪያ የያዙ ሰርተፍፍኬቶችን ከነዳጁ ጋር አብሮ የመላክ የተለመደ አሰራር መኖሩን ገልፀዋል።</p>

<p>በመሆኑም ተበከለ የተባለው ነዳጅ በእነዚህ ሁኔታዎች ውስጥ አልፎ መምጣቱ የማይቀር በመሆኑ የችግሩን ምንጭ ለማግኘት አዳጋች እንደማይሆን የንግድ ሥራ አስኪያጁ ተናግረዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ህዳር 6 ቀን 1993</a></p>

</body>
</html>	
