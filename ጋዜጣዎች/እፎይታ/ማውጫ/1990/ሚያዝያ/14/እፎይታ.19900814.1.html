<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባቡሩ መንገድ ይታደሳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የባቡሩ መንገድ ይታደሳል</h1>
<h2> ፈረንሳይና የአውሮፓ ህብረት 100 ሚልዮን ዶላር ለጥገና ይሰጣሉ</h2>
 
<p>ለ100 ዓመታት ያህል ለኢትዮጵያና ለጅቡቲ አገልግሎት ሲሰጥ የቆየውን የባቡር መንገድ የማደስ ዕቅድ እንዳላቸው ሁለቱ ሀገሮች አስታወቁ።</p>

<p>የጂቡቲ የመገናኛና የቴለኮሚኒኬሽን ሚኒስትር የሆኑት አብደላ አብዲላሂ ሚጐል እንደገለፁት በረዥም ዘመን አገልግሎት የተነሳ ከፍተኛ ጉስቁልና የደረሰበት የባቡር መንገድ ኩባንያ ከአመታዊ ገቢው ውስጥ ከ60 በመቶ በላይ የሚሆነውን ገንዘብ የሚያውለው ለሰራተኞች ደሞዝ ነው። ሁኔታውን ለማሻሻል የሰራተኝውን ደሞዝ መቀነስ አስፈላጊ እንደሆነ የጂቡቲው ሚኒስትር በአፅንኦት አሳስበዋል።</p>

<p>በሌላም በኩል የባቡርን እንቅስቅሴ በአያሌው ይጐዱ የነበሩት ቁጥራቸው ከፍተኛ የነበረው ፍተሻ ኬላዎች ወደ ሶስት ዝቅ እንዲሉ ተደርጓል። ሁለቱ የፍተሻ ኬላዎች የሚገኙት በኢትዮጵያ ውስጥ ሲሆን አንዱ ኬላ የሚገኘው በጂቡቲ ግዛት ነው። በየጊዜው የሚያጋጥመውን የባቡር ሐዲዱን ብልሸት ለመግታት ይረዳ ዘንድ አንድ ጊዜያዊ ኮሚቴ የሚቋቋም መሆኑንም ለመገንዘብ ተችሏል።</p>

<p>ባለፈው ሳምንት የኢትዮጵያና የጂቡቲ የባቡር መንገድ የዳይሬክተሮች ቦርድ በጂቡቲ ተሰባስቦ የኩባንያውን ዋና ዳይሬክተር መርጧል። የተመረጡት ዳይሬክተርም አሊ አብደላ ጉዌድድ መሆናቸው ታውቋል። ዳይሬክተሩም አገልግሎቱ እያሽቆለቆለ የመጣውን ባቡር መንገድ የማሻሻል ከፍተኛ ኃላፊነት ተጥሎባቸዋል።</p>

<p>የኢትዮጵያ የመገናኛና የትራንስፖርት ሚኒስትር የሆኑት ዶክተር አብዱልመጂድ ሁሴን ለቦርዱ ዳይሬክተሮች ሰብሳብ እንደገለፁት የአውሮፓ ህብረት ባቀረበው ጥናት ላይ በመመርኮዝ የባቡር መንገድ ኩባንያው መፃኢ ሁኔታ በቅርቡ ውሳኔ ይሰጥበታል። በቀረበው ጥናት መሰረት በኩባንያው ውስጥ በከፊል በሊዝ መልክ የግል ባለሀብቶች የሚሳተፉበት መንገድ ይመቻቻል።</p>

<p>የባቡሩን ሞተሮች ተጐታች ጋሪዎች ሐዲዱን ለመጠገንና የቴሌኮሚኒኬሽን መገናኛ ለማስፋፋት የአስቸኳይ ጊዜ መርሐግብር መነደፉም ታውቋል። የባቡር ሐዲዱ ጠቅላላ ርዝመት 781 ኪሎ ሜትር ሲሆን 660 ኪሎ ሜትር የሚሆነው ርቀት የሚገኘው ኢትዮጵያ ውስጥ ነው። ከጠቅላላ የኩባንያው ሰራተኞችም ውስጥ 75 በመቶ የሚሆኑት ኢትዮጵያውያን ናቸው።</p>

<p>የአስቸኳይ ጊዜ የጥገና መርሐ ግብሩን ለመተግበር የሚያስፈልገውን የ100 ሚልዮን ዶላር ወጪ ፈረንሳይና የአውሮፓ ህብረት ለመርዳት የተስማሙ መሆናቸውን ዶክተር አብዱልመጂድ በተጨማሪ ገልፀዋል። የባቡር መንገዱን አገልግሎት ሙሉ በሙሉ ለማደስ የ1. ቢልዮን ዶላር ወጪ እንደሚጠይቅም ታውቋል።</p>


<p class="align-center"><a href="/Gazettas/Ifoyeta/info/Ifoyeta.sera.html">ከእፎይታ ሚያዝያ 14 ቀን 1990</a></p>




</body>
</html>