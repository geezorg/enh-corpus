<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ወረራ ያስቆጣው የህዝቦች ስሜት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሻዕቢያ ወረራ ያስቆጣው የህዝቦች ስሜት</h1>


<p>ዘጌ ከአማራው ብሔራዊ ክልላዊ መንግስት ርእሰ መዲና ባህርዳር በ13 ኪሎ ሜትር ርቀት ላይ የምትገኝ ከተማ ነች። የሻዕቢያ መንግሥት በእብሪት የወረረውን ግዛታችንን በቁርጠኝነት ለማስመለስ ከየክልሉ በርካታ ወጣቶች ሕዝባዊ ሚሊሺያዎች በክብር የተሰናበቱ የቀድሞ ታጋዮች ከመከላከያ ሠራዊቱ ጋር ለመቀላቀል እየተመሙ ነው። ከዘጌ ከተማ ነዋሪዎች ጀምሮ በተለያዩ አካባቢዎች የሚገኙትን ዘማችና የዘማች ቤተሰቦች ሪፖርተራችን ሰለሞን ተስፋዬ ተዘዋውሮ አነጋግሯቸዋል።</p>

<p>በዘጌ ከተማ 01 ቀበሌ ነዋሪ የሆኑት ወይዘሮ ስመኛት አስረስ እንዲህ ይላሉ፡-
«የሶስት ልጆች እናት ነኝ፣ ባለቤተ ጌታዓለም ይባላል እንጨት እየሰበረ በታንኳ ባህር ዳር እየወሰደ በመሸጥ ነው የምንተዳደረው። አሁን አሁን ግን አናፂነትም ጀምሮ ነበር። እሱ ሲሄድ እኔ አራስ ነበርኩ። ስለ ሻዕቢያ ጉዳይ ሲነገር ስለምሰማ በሰባት ቀኔ ጥሎኝ ሲሄድ ምንም ቅር አላለኝም። የሄደው ሀገሩን ለመጠበቅ እንደሆነ ስለማውቅ አልከፋኝም። በኑሮዬም በኩል ቢሆን የአካባቢው ነዋሪ በየወሩ ብር እያዋጣ እንደሚሰጠኝ ነግረውኛል። ቀበሌዎችንም ትናንትና ጠዋት መጥተው አጥሬን አጥረውልኛል። ማሽላውንም እንኮተኩትልሻለን ብለውኛል»</p>

<p>ሌላዋ የዜጌ ነዋሪ ደግሞ ወይዘሮ አገኘሁ ሙላቱ ይባላሉ።</p>

<p>«ባለቤቴ አቶ ይደግ ታምኖ የአካባቢ ሚሊሺያ ኮማንደር ነበር። መተዳደሪያችንም የስፌት መኪና ነው። አሁን ባለቤቴ የሀገሩን ሰላም ለማስከበር ሄዶአል። ሻዕቢያ የኢትዮጵያን ድንበር በኃይል መውረሩን ስሰማ ከፍተኛ ሀዝን ነው የተሰማኝ፣ ጦርነት ህዝብን የሚጨርስ ክፉ ነገር መሆኑን አውቃለሁ። ከጦርነት ምን ጥሩ ነገር ይገኛል? የሀገሩን ክብርና ነፃነት ለማስከበር ባለቤቴ በመሄዱ ምንም የደረሰብኝ ነገር የለም። የአካባቢው ሰዎች እየመጡ አይዞሽ ይሉኛል። ህክምና በነፃ አገኛለሁ። የሚያስፈልግሽን ሁሉ እናሟላለን፣ ገንዘብም ተዋጥቶ ይሰጥሻል ምንም ችግር አይኖርብሽም ብለውኛል። ባለቤቴ ታጣቂ ስለነበር ሲጠሩት አቤት ብሎ መነሳቱ ክብር ነው። ሀገር ከሌለ ሰላም የለም ስለዚህም ሀገራችንን ሰላም አድርግልን የሄዱትንም በሰላም መልስልን ነው የሚባለው። ባለቤቴ ሀገሩን ለማስከበር በመሄዱ ደስ ነው የሚለኝ።»</p>

<p>ወጣት ቃልኪዳን ፀና በ24/10/90 ከመከላከያ ሰራዊቱ ጐን ለመሰለፍ አሸኛነት ከተደረገላቸው አንዱ ነው።</p>

<p>«ያነሳሳኝ የእናት ሀገር ፍቅር ነው። የጠራኝም በቦንብ የተጨፈጨፉት የመቀሌ ህፃናት ደም ነው። ከልጅ መለየት ማሳዘኑ አይቀርም፣ ሀገርን የሚያክል ነገር ሲደፈር ደግሞ የበለጠ ማዘን አይቀርም። ቤተሰቦቼም ቢሆኑ ከሀገር በላይ ምንም ነገር እንደሌለ ስለሚያውቁ መርቀው ነው የሸኙኝ። የምተዳደረው ቤተዘቦቼ በገዙልኝ ቪዲዮ ካሜራ እየሰራሁ ነው። ቢሆንም ሀገሬ በመደፈሯና ለሀገሬ ዘብ መቆም ስላለብኝ እንደሌላው ወጣት ሁሉ እኔም ታጥቄ ለመዝመት በቆራጥነት ተነስቻለሁ።»</p>

<p>«መናው አዲሱ እባላለሁ። ወደ ግንባር ለመሄድ የወሰንኩት የአገሬ ድንበር ስለተደፈረ ክብሯን ለማስጠበቅ ኃላፊነት ያለበት የወጣቱ ትውልድ አካል በመሆኔ ነው። ቤተሰቦቼ የሚሰጡኝ ሞራል እራሱ ትልቅ ብርታትና ኃይል ሆኖኛል። ስራዬ ንግድ ቢሆንም ሀገር ሳትከበርና ሰላም ሳይኖር ሰሮ መብላት የለም። ሌላው ትልቁና ዋናው ቁምነገር እኔ ለዚህ ዘመቻ የተነሳሁት ማንም አስገድዶኝ ወይም ጠይቆኝ አይደለም። ወይም እንደደርግ ጊዜ በጥሩንባ ውጡ ተብለን አይደለም። በራሴ ፍላጐትና ፈቃደኝነት በመሆኑ የበለጠ ደስተኛ ያደረገኝ ይህ ነው። ለኢትዮጵያ ሕዝብ የማስተላልፈው መልእክት ቢኖር ህዝቡ ድል አድርገን እንደምንመጣ ጥርጥር ሊገባው አይገባም። ቀሪው ሕዝብ ደግሞ የውስጥ ልማቱን ማፋጠን አለበት።»</p>

<p>«ወረራውን ስሰማ ማመን ቸግሮኛል። የተለያዩ ሀሳቦች ተፈራርቀውብኛል። አስደንጋጭና አሳዛኝ። አስደንጋጭነቱ ከኤርትራ መንግስት የማይጠበቅ በመሆኑ፣ አሳዛኝነቱ ምንም ጦርነት ባላሰብንበት ህዝባችን በልማት ላይ ርብርብ በሚያደርግበት ሰዓት በመሆኑ ህሊናዬን አቁስሎታል። ብቻ ልገልፀው የማልችለው ስሜት ነው የተቀሰቀሰብኝ....» ይህንኑ የተናገሩት አቶ ጋሻው ወርቅነት በአማራው ብሔራዊ ክልላዊ መንግስት ባህርዳር ከተማ ቁጥራቸው በርካታ የሆኑ የብአዴን ካድሬዎች በ23/10/90 ከጠዋቱ በ4 ሰዓት ከመከላከያ ሰራዊቱ ጐን ለመሰለፍ ወደ ግንባር ከተንቀሳቀሱት መካከል የባህርዳር ልዩ ዞን የአቅም ግንባታ ዘርፍ ኃላፊ የሆኑት አቶ ጋሻው ወርቅነህ ናቸው።</p>

<p>በእለቱ ከተሸኙት የብአዴን ካድሬዎች መካከል የባህርዳር ልዩ ዞን መስተዳድር ሞብላይዜሽን ዘርፍ ኃላፊ የሆኑት አቶ ሀሺም ሲራጅ ይገኙበታል። እሳቸውም እንዲህ ይላሉ።</p>

<p>«....ሻዕቢያ የውስጥ ውስብስብ ችግሩን የጐረቤት ሀገር በመውረር የሚያረግብ መስሎት ነበር። ግን አልሆነለትም። ከጅቡቲም፣ ከሱዳንም ከየመንም ጋር ጦርነት ከፍቶ ደብድቦ መቀመጥ ለምዷል። እኛንም እንደለመደው ተንኩሶ የፈለገውን የሚያደርግ መስሎት ነበር። ማንነታችንን በግልፅ የሚያውቀው አልመሰለኝም። እና የሀገራችን ሉዓላዊነት ከተደፈረ የመከላከል ኃይፊነት አለብን። በአሁኑ ወቅት ባህርዳር ከተማ ሕዝብ ወክሎኛል። እኔ ሀገሬን፣ ድርጅቴን ህዝቤን በተረጋጋና ሰላም በሰፈነበት በልማት ጊዜ ብቻ ሳይሆን በእንዲህ ዓይነቱ ጊዜም ግንባር ቀደም ሆኜ በራሴ ተነሳሽነት ከሰራዊቱ ጐን ለመሰለፍ ተነስቻለሁ።»</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሐምሌ 8 ቀን 1990</a></p>

</body>
</html>
