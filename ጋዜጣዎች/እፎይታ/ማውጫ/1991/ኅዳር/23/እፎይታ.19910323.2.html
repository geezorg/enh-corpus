<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ጅቡቲ ምድር ባቡር በአዲስ መልክ ሊደራጅ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮ-ጅቡቲ ምድር ባቡር በአዲስ መልክ ሊደራጅ ነው</h1>

<h2 class="align-center">የአውሮፓ አምባሳደሮች በልዩ ባቡር ጅቡቲ ገቡ</h2>


<p>የኢትዮ-ጅቡቲን የምድር ባቡር ዕድገት ለማፋጠንና በኢትዮጵያና በጅቡቲ መካከል የሚደረገውን የንግድ እንቅስቃሴ ለማጠናከር የፈረንሳይ መንግስትና የአውሮፓ ሕብረት ልዩ ትኩረት ሰጥተው በመንቀሳቀስ ላይ መሆናቸውን በፈረንሳይ ኤምባሲ የፕሬስ ክፍል ኃላፊ የሆነት ሚስተር ዴኒስ ጋያና በኢትዮጵያ የፈረንሳይ ልማት ኤጀንሲ ተወካይ ሚስተር ቡርና ለኸል አስታወቁ።</p>

<p>በአዲስ አበባ የሚገኙ የአውሮፓ ሕብረት አባል አገሮች አምባሳደሮች ባለፈው ሰኞ ዕለት ከአዲስ አበባ ወደ ድሬዳዋ በአይሮፕላን የተጓዙ ሲሆን በማግስቱም በልዩ ባቡር ጅቡቲ በመግባት በዛሬው ቀን ከጅቡቲ መንግስት ከፍተኛ ባለስልጣናትና ሚኒስትሮች ጋር የጋራ ውይይት አካሂደዋል ሲሉ ሚስተር ጋያ ገልፀዋል።</p>

<p>በኢትዮጵያ የፈረንሳይ ልማት ኤጀንሲ ተወካይ የሆኑት ሚስተር ቡርኖ ለኽል በበኩላቸው መ/ቤታቸው በኢትዮጵያ ስለሚያካሂደው እንቅስቃሴ ተጠይቀው የኤጀንሲው መ/ቤት በትግራይ፣ በኦሮሚያ፣ በአማራና በደቡብ ሕዝቦች ብሔራዊ ክልሎች ሰፋፊ የልማት እንቅስቃሴ በማካሄድ ላይ መሆኑን አብራርተዋል። የኢትዮ-ጅቡቲ ምድር ባቡርንም ለማጠናከር 55 ሚልዮን ፍራንክ (71. ሚልዮን ብር) በመመደብ ተጨባጭ እርምጃዎችን መውሰዱን አስረድተዋል። «ገንዘቡ ለኢትዮ-ጅቡቲ ምድር ባቡር ዕደሳ፣ መለዋወጫና ለተቋም ድጋፍ ይውላል» ብለዋል ለኽል።</p>

<p>በሚስተር ቡርኖ ለኽል ገለፃ መሰረት እስካሁን ድረስ በአስተማማኝ ሁኔታ ላይ የሚገኙ ስምንት ባቡሮች ሲገኙ ከጥቂት ጊዜ በኋላ ደግሞ በኢትዮጵያ ጅቡቲ ምድር ባቡር ስር የሚንቀሳቀሱት ባቡሮች ቁጥር አስር እንደሚደርስ ታውቋል። ሚስተር ለኼል እንዳሉት ከአሁኑ የአውሮፓ ሕብረት አገሮች ጉብኝት በኋላም የኢትዮ-ጅቡቲን የምድር ባቡር የስራ አመራርና አስተዳደሩን ጨምሮ ይበልጥ ዘመናዊ ለማድረግ የአውሮፓ ሕብረት ጉልህ ተሳትፎ ያደርጋል ተብሎ ይጠበቃል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ኅዳር 23 ቀን 1991</a></p>

</body>
</html>	

