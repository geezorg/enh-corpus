<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ወቅቱን ያልጠበቀ ዝናብ ሊጥል እንደሚችል ተተነበየ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ወቅቱን ያልጠበቀ ዝናብ ሊጥል እንደሚችል ተተነበየ</h2>


<p>በአረብ ባህር አካባቢ ከመደበኛው የሙቀት መጠን በላይ የአየር ለውጥ ሊከሰት ይችላል ተብሎ እንደሚጠበቅና በዚህም ምክንያት በኢትዮጵያ ወቅቱን ያልጠበቀ ዝናብ ሊጥል እንደሚችል የኢትዮጵያ የሜትሮዎሎጂ አገልግሎት የአየር ሁኔታ ትንበያና የቅድመ ማስጠንቀቂያ ቡድን አስታወቀ።</p>

<p>ከአረብ ባህር የሚነሳው ወቅቱን ያልጠበቀ ዝናብ በተለይም በኢትዮጵያ ሰብል መሰብሰቢያ በሆኑ ወራቶች ሊከሰት ስለሚችል አርሶ አደሩ ከወዲሁ ጥንቃቄ እንዲያደርግ የቡድኑ መሪ አቶ ዘውዱ ተሰማ አሳስበዋል።</p>

<p>በመደበኛው የክረምት ወቅት ከሞላ ጐደል በመላው አገሪቱ አጥጋቢ ዝናብ የነበረ ቢሆንም በምስራቅ አማርና በምሥራቅ ትግራይ እንዲሁም አንዳንድ በክረምቱ ተጠቃሚ በነበሩ አካባቢዎች የዝናብ የመዘግየትና የበጋው ወራት ከገባም በኋላ ተመልሶ ዝናብ የመጣል ሁኔታ ተከስቶ እንደነበር የጠቆሙት የቡድን መሪ የዝናብ መዘግየትና በጋው ከገባ በኋላ ዝናብ መጣሉ በመካካስ መልኩ የሚታይ በመሆኑ በሰብል ላይ ያስከተለው ጉዳይ እንደሌለ አስታውቀዋል።</p>

<p>በሰሜናዊ የአገሪቱ ክፍሎች የዝናብ መጠኑ ከመደበኛው በላይ እንደነበርና በዚህም ምክንያት በሌሎች በምስራቅ አካባቢዎች መጠነኛ የሆነ የዝናብ እጥረት ያስከተለበት ሁኔታም እንደነበር የቡድኑ መሪ ተናግረዋል።</p>

<p>በአገሪቱ መካከለኛ ክፍል መደበኛ የክረምቱ ማለቂያ ከጥቅምት 7 እስከ 10 ድረስ ባሉት ጊዜያት እንደሆነ የገለፁት የቡድኑ መሪ አሁን ባለው የአየር ትንበያ መረጃ መሰረት የዝናብ መራዘም ሁኔታ ይኖራል ተብሎ እንደማይገመት ገልፀዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ጥቅምት 4 ቀን 1991</a></p>

</body>
</html>	
