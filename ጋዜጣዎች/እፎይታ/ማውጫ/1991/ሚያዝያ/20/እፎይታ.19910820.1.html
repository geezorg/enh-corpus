<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ወደፊትም ባሰብነው መንገድና ጊዜ ኪሳራ እናከናንባቸዋለን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ወደፊትም ባሰብነው መንገድና ጊዜ ኪሳራ እናከናንባቸዋለን»</h2>

<p class="align-right">-ሀሰን ሺፋ</p>


<p>«ከአምባገነኑ ኢሳያስ አፈወርቂ መንግስት ጋር እስካሁን ባካሄድናቸው ጦርነቶች ታላቅ ኪሳራ አድርሰንባቸዋል፤ በቀጣይም ባሰብነው መንገድና ጊዜ ኪሳራ እናከናንባቸዋለን» ሲሉ አቶ ሀሰን ሽፋ የትግራይ ክልል ምክር ቤት ስራ አስፈፃሚ ኮሚቴ አባልና የሕወሐት የፕሮፓጋንዳ ክፍል ኃላፊ አስታወቁ።</p>

<p>አቶ ሀሰን ከትግራይ ክልል ተወጣጥተው በስራ አመራር ትምህርት ለሶስት ተከታታይ ወራት ለሰለጠኑ ተመራቂዎች ባሰሙት ንግግር ነው «ባሰብነው መንገድና ጊዜ ድል አግኝተናል። ለቀጣይም ባሰብነው መንገድና ጊዜ ጠላቶቻችን ከባድ ኪሳራ እናደርስባቸዋለን» ሲሉ የአምባገነኑ የኢሳያስ መንግስት ሽንፈትን አይቀሬነት የጠቆሙት።</p>

<p>«ለተወራሪ ሀገር የዘጠኝ ወር ትዕግስት ረዥም ጊዜ ነበር፤ ምላጭ ከመሳብ ተቆጥበን ትዕግስታችንን አሳይተናል» ያሉት አቶ ሀሰን «ለጠላቶቻችን እንደማንበረከክና እንደማንሸነፍ አረጋግጠንላቸዋል። በተካሄደው ጦርነት ሻዕቢያን ለከፍተኛ ኪሳራ ዳርገነዋል» ሲሉም ሻዕቢያ የደረሰበትን ውድቀት ጠቁመዋል።</p>

<p>«የማይበገርና የማይንበረከክ ህዝብ ይዘናል» ያሉት አቶ ሀሰን እነ ኢሳያስ «ጦርነትንና እልቂትን ወደ ሀገራችን ለማዛወር አስበው ነበር። ይሁን እንጂ ጦርነቱ ራሳቸው ላይ አርፏል። ተንፍሰዋል» ሲሉ የኢሳያስን ውድቀት በግልፅ አስቀምጠዋል።</p>

<p>አያይዘውም የሻዕቢያ መንግስት እውር ድንብሩን ሕዝቡን እያስገደደ የሰው ኃይልና ኢኮኖሚውን ጦርነት ውስጥ ለማዋል ተገዷል ብለዋል። በኃይል ከየመንገዱ የታፈሰ ሕዝብ ቢያሰልፉም ተጨማሪ ውድቀትና ኪሳራ በራሳቸው ላይ ከማስከተል በቀር የሚያመጡት ለውጥ የለም በማለት አስረድተዋል።</p>

<p>ይህ በዚህ እንዳለ በአምባገነኑ ኢሳያስ አፈወርቂ መንግስት ሰራዊት ውስጥ አዛዦችና በተራ ወታደሮች መሀከል ያለው ልዩነት አድልኦዋዊ አመለካከት ቁስለኞች በማግለል፣ በማከምና ሟቾችን በመቅበር ረገድ ጐልቶ እንደሚታይ ተገለፀ።</p>

<p>በመረብ ወንዝ አካባቢ በተደረገው ውጊያ የተሳተፈው አንድ የወገን ክፍለ ሰራዊት የቁጥርና ክትትል ዘመቻ ኃላፊ የሆኑት መኮንን እንደገለፁት ጠላት ራሱ በከፈተው ጥቃት ከባድ ኪሳራ ሲደርስበት ክፉኛ ከቆሰሉ የሳዋ ሰልጣኝ ወታደሮች ይልቅ ቀላል ጉዳት ለደረሰባቸው ከሻምበል ጦር መሪ በላይ ላሉ አዛዦች የህክምና አገልግሎት ቅድሚያ ይሰጣቸዋል።</p>

<p>የሻዕቢያ ምርኮኛ ወታደሮች እንደሚናገሩት «አንድ የሳዋ ምልምል ወታደር ቆስሎ ወደ ህክምና ከመሄዱ በፊት፣ የሞተውን ነባር የሻዕቢያ አባል ለመቅበር ቅድሚያ ይሰጣል። ይልቁንም አንድ ተራ የሳዋ ወታደር ሲቆስል ራሱ መነሳትና መሄድ ካልቻለ ሊጨርሱት ይችላሉ» ሲሉ ምርኮኞቹ ይናገራሉ።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሚያዝያ 20 ቀን 1991</a></p>

</body>
</html>	
