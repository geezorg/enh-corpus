<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ኢኮኖሚ በከፍተኛ ደረጃ አሽቆለቆለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ኢኮኖሚ በከፍተኛ ደረጃ አሽቆለቆለ</h1>


<p>በኢትዮጵያ ላይ በከፈቱት ጦርነት ምክንያት የኤርትራ ኢኮኖሚ በከፍተኛ ሁኔታ ያሽቆለቆለ መሆኑን የአምባገነኑ የኢሳያስ አፈወርቂ መንግስት ባለስልጣኖች ያመኑ መሆናቸውን ሬውተርስ ከአስመራ ባስተላለፈው ዜና ዘግቧል።</p>

<p>በ1997 በመቶ 8 የነበረው የኤርትራ የኢኮኖሚ ዕድገት በአሁኑ ጊዜ ወደ 4 በመቶ አሽቆልቁሏል። የኤርትራ የገንዘብ ሚኒስቴር የኢኮኖሚ አማካሪ የሆኑት አቶ ወልዳይ ፍጡር ከኢትዮጵያ ጋር የሚደረገው ጦርነትና ከኢትዮጵያ ጋር የነበረው የንግድ ልውውጥ መቋረጥ በኤርትራ ላይ ከፍተኛ የኢኮኖሚ ውድቀት ያስከተለ መሆኑን ለውጭ ሀገር ዜና ወኪሎች ገልጿል።</p>

<p>የኢኮኖሚ ውድቀቱን ያመጣው ለጦር መሳሪያዎች መግዣ የወጣው ከፍተኛ ገንዘብና ከአሰብ ወደብ ይገኝ የነበረው ገቢ መቋረጥ መሆኑ ተብራርቷል።</p>

<p>የኤርትራ ብሔራዊ ባንክ የኢኮኖሚ አማካሪ የሆኑት አቶ አብረሃም ኪዳኔ እንደገለጹት ጦርነቱ ከመጀመሩ በፊት ለሰባት ወራት ያህል የውጭ ዕቃዎችን ለመግዛት ያስችል የነበረው የውጭ ምንዛሪ ገንዘብ በአሁኑ ወቅት አዘቅዝቆ ለሶስት ወራት ብቻ የሚሆን የመጠባበቂያ ክምችት ብቻ መቅረቱን አስታውቀዋል። የዲፕሎማቲክ ምንጮች እንደገለጹት ከሆነ በአሁኑ ወቅት የኤርትራ የመከላከያ ወጪ በእጥፍ አድጓል። ይህ እውነት መሆኑን አቶ ወልዳይም አምነዋል። «ኢትዮጵያ የአሰብን ወደብ አገልግሎት በመተው በጅቡቲ ወደብ መገልገል በመጀመሯ ምክንያት የኤርትራ ገቢ በከፍተኛ ደረጃ አሽቆልቁሏል። ከአሰብ ወደብ ይገኝ የነበረው ገቢ በ90 በመቶ ቀንሷል» ብለዋል አቶ ወልዳይ። አቶ አብረሃም በበኩላቸው «ለጦር መሳሪያና ለአውሮፕላኖች መግዣ ከፍተኛ የውጭ ምንዛሪ በማውጣታችን የውጭ ምንዛሪ ክምችታችን ክፉኛ ቆርቁዟል» ብለዋል።</p>

<p>ከዚህ ቀደም በኤርትራ የነበረው የ2 በመቶ የዋጋ ግሽበት በአሁኑ ወቅት 9 በመቶ ደርሷል። አምባገነኑ የኢሳያስ መንግሥት ኢኮኖሚውን መውደቀኡን አምኖ ዓለም አቀፉን ህብረተሰብ እገዛ ያደርግለት ዘንድ ይማፀን እንጂ አሁንም ወራሪነቱን ለመቀበል ዝግጁ አለመሆኑ ታውቋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሚያዝያ 6 ቀን 1991</a></p>

</body>
</html>	
