<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሮጌ መንደሮችን ማፍረስ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሮጌ መንደሮችን ማፍረስ ተጀመረ</h1>


<p>የአዲስ አበባን ከተማ ዕድገት ለማፋጠን በሚያግዝ መልኩ አሮጌ መንደሮችን የማፍረስ የመጀመሪያ ዙር ሥራ ሲጀመር ከነባር ይዞታቸው ለሚነሱ ነዋሪዎች የ18 ሚሊዮን ብር የካሳ ክፍያ የሚፈፀም መሆኑን የአዲስ አበባ ስራና ከተማ ልማት ቢሮ አስታወቀ።</p>

<p>«በመጀመሪያ ዙር በ6.5 ሄክታር ላይ የሰፈሩ ሁለት ቀበሌዎችን የሚያካልሉ 352 ነባር ቤቶች ይፈርሳሉ» በማለት ስለነባር ይዞታዎች ልማት ያስረዱት በስራና ከተማ ልማት ቢሮ የኢሲኤ ፕሮጀክት የቡድን መሪ የሆኑት አቶ አዱኛ ሙሉነህ ናቸው።</p>

<p>በወረዳ 15 ቀበሌ 30 እና 31 የሚገኙ አሮጌ መንደሮችን ለማንሳት አራት ተከታታይ ርምጃዎች እንደሚወሰዱ ለማወቅ ተችሏል። ከዚህ መንደሮችን የማንሳት እንቅስቃሴ ቀጥሎ በቸርቸል፣ በሰንጋ ተራ በመርካቶና በሌሎችም አንዳንድ አካባቢዎች ተመሳሳይ እንቅስቃሴዎች እንደሚካሄዱ የቡድን መሪው አስረድተዋል።</p>

<p>«ከነባር አካባቢዎች ለሚነሱት ነዋሪዎች ምትክ ቦታና የኪራይ ቤት ተዘጋጅቷል» ብለዋል አቶ አዱኛ። ነዋሪዎቹ ከተነሱ በኋላ በነባር አካባቢዎች ደረጃቸውን የጠበቁ «ከዘጠኝ እስከ 10 የሚደርሱ ህንፃዎች ይሰራሉ፣ ሌሎች መሰረት ልማቶች ይሟላሉ» ተብሏል። ለነባር ባለይዞታዎቹ መስተዳድሩ አዲስ የመኖሪያ ቤቶችን በሚያስረክብበት ወቅት መንግሥት የግንባታ ዋጋውን በማስላት ከ20 እስከ 25 ዓመት በሚደርስ የጊዜ ገደብ የቤቱ ወጪ እንደሚካካስ ታውቋል።</p>

<p>«ቤቱን የመግዛት አቅም ላላቸው የግል ባለይዞታነት የሚረጋገጥላቸው ሲሆን በኪራይ መልክ በውስጡ ለሚኖሩትም ከአምስት እስከ 10 ዓመት የጊዜ ሂደት ከፍለው የሚጨርሱበት ሁኔታ ተፈጥሯል» ሲሉ የቡድን መሪው ገልፀዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሰኔ 16 ቀን 1991</a></p>

</body>
</html>	
