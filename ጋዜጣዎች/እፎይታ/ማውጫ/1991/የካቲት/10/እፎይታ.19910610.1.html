<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ድልን ብቻ አንጠብቅም፣ ከኢትዮጵያ ጋር ጦርነት መግጠም ውድቀት መሆኑን እናስተምራለን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">«ድልን ብቻ አንጠብቅም፣ ከኢትዮጵያ ጋር ጦርነት መግጠም ውድቀት መሆኑን እናስተምራለን»</h3>

<p class="align-center">አቶ ሐሰን ሽፋ</p>


<p>«እብሪተኛው የሻዕቢያ መንግሥት የከፈተውን ጥቃት ለማምከን ጀግናው የመከላከያ ሠራዊታችን በወሰደው የመከላከልና መልሶ የማጥቃት እርምጃ መጅመሪያው ምዕራፍ ያስመዘገበው ውጤት ለቀጣዩ ድል አዘጋጅ የሆነ ብሩህ ጐዳና ነው። ከጦርነቱ ውጤት ድልን ብቻ ሳይሆን ከኢትዮጵያ ጋር ጦርነት መግጠም ውድቀት መሆኑን እናስተምራለን» ሲሉ አቶ ሀሰን ሽፋ አስታወቁ።</p>

<p>የትግራይ ክልል ምክር ቤት ሥራ አስፈፃሚ ኮሚቴ አባል የሆኑት አቶ ሐሰን ሽፋ እንዳስታወቁት ጠብ አጫሪው የሻዕቢያ መንግሥት ከጥር 29 እስከ የካቲት 4 ቀን 91 በተለያዩ ግንባሮች በእብሪት ተነሳስቶ የከፈተብን ጥቃት የሀገሩን አደራ ለመወጣት በተሰለፈው ሰራዊታችን መክኗል። በሰራዊቱ የተደረገው የመከላከል ርምጃና የተመዘገበው ድል የሚያኮራ ነው፤ ይህም በቀጣይነት ለሚመዘገበው ድል አዘጋጅ ነው ብለዋል አቶ ሐሰን።</p>

<p>«ጦርነቱ በሻዕቢያ አማካይነት ተጀምሯል። ተገደን ጦርነቱ ውስጥ ገብተናል። ጦርነቱ ዝግጅት ተደርጐበት በተሟላ ወኔ የምናካሄደው ፍልሚያ ነው። ከጦርነቱ ውጤት ድልን ብቻ ሳይሆን የምንጠበቀው ከአሁን በኋላ ከኢትዮጵያ ጋር ጦርነት መግጠም ማለት ውድቀት መሆኑን የምናስተምርበት እንዲሆን እንፈልጋለን። ሻዕቢያ ወራሪና ቀማኛ ነው፤ ወራሪ ኃይል ድል የተጐናፀፈበት ወቅት የለም። ስለሆነም በኛ በኩል የሚደረግ ሀገርን የመከላከል ጦርነት ህዝባዊና ፍትሀዊ በመሆኑ አሸናፊነታችን የማያጠራጥር ነው» ብለዋል። አቶ ሐሰን።</p>

<p>ከተለያዩ ወራሪ ኃይላት በኩል ወራሪ ሲቃጣብን ቢቆይም አባቶቻችን ወራሪን አሳፍረው በመመለስ ነፃነታቸውን አስከብረው የኖሩና ለወራሪ ተንበርክከው የማያውቁ መሆናቸውን አስታውሰው የአባቶቹን ታሪክ ለመድገም በመብቃቱ ይህ ትውልድ ዕድለኛ መሆኑን አቶ ሐሰን ሽፋ አስምረውበታል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ የካቲት 10 ቀን 1991</a></p>

</body>
</html>	

