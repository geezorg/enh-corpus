<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ወደሶማልያ የምታስገባውን የጦር መሳሪያ ዓለምአቀፉ ማህበረሰብ እንዲያስቆም ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ኤርትራ ወደሶማልያ የምታስገባውን የጦር መሳሪያ ዓለምአቀፉ ማህበረሰብ እንዲያስቆም ተጠየቀ</h3>


<p>በፑንትላንድ መስተዳድር የተመራው ቡድን ኤርትራ ወደ ሶማልያ የምታስገባውን የጦር መሳሪያና አሸባሪዎችን እንዲያስቆም ዓለምአቀፉን ማህበረሰብ ጠየቀ።</p>

<p>ባለፈው ሳምንት በፑንትላንድ መስተዳድር ፕሬዝዳንት በአብዱላሂ አህመድ የሱፍ የተመራው ቡድን ጥያቄውን ለአአድ፣ ለኢጋድ፣ ለአውሮፓ ህብረት፣ ለእስላማዊ ኮንፈረንስ ድርጅት አቅርቧል።</p>

<p>«ኤርትራ በቅርቡ 900 ወታደሮች ሆቢዩ ላይ አራግፋለች» ያሉት የፑንትላንድ መስተዳድር የማስታወቂያና የቴሌኮሚኒኬሽን ሚኒስትር አዋድ አህመድ አሻረህ ከአዲስ አበባ በሰጡት መግለጫ አጋልጠዋል። ሚኒስትሩ አክለው «ኢትዮጵያ ዳር ድንበሯን የሚፈታተን ማናቸውም ሙከራ የመከላከል መብት አላት» ሲሉ አስገንዝበዋል።</p>

<p>ሚኒስትሩ ኤርትራ የተባበሩት መንግሥታት የፀጥታው ምክር ቤት ወደ ሶማልያ የጦር መሳሪያ እንዳይገባ የጣለውን ማዕቀብ በመጣስ አካባቢውን ለማመስ ሶማልያን ደግሞ ለማበጣበጥ የምታደርገውን ሕገ ወጥ ድርጊት ዓለምአቀፉ ማህበረሰብ እንዲያስቆም ጥሪ አቅርበዋል።</p>

<p>የፑንትላንድ መስተዳድር ቡድን ከኢትዮጵያ መንግሥት ባለሥልጣናት ጋር በተለያዩ የንግድ፣ የትራንስፖርትና በዜጐች የነፃ እንቅስቃሴ ላይ ንግግር ማካሄዱን አዋድ አሻረህ ተናግረዋል። «የፑንትላንድ መስተዳድር በአካባቢው ሰላም እንዲሰፍንና ከኢትዮጵያና አጐራባች ሀገሮች ጋር ለእድገት ለመስራት ዝግጁ ነን» በማለት ሚኒስትር አዋድ አረጋግጠዋል።</p>

<p>«ሁሴን አይዲድ ሶማልያን የሚያምሱ አደገኝ ሰው ናቸው» ያሉት አዋድ አሻረህ በኤርትራ መንግሥት ወታደሮችና በኦነግ ወታደሮች እየተረዱ መከላከያ በሌለው የኪስማዩ ከተማ ህዝብ ላይ ግፍ ፈፅመዋል፤ የሕዝቡንም ንብረት ዘርፈው ወደ ሞቃዲሾ አጓጉዘዋል» ሲሉ የአይዲድን ህገወጥ ድርጊት አጋልጠዋል።</p>

<p>የፑንትላንድ መስተዳድርን በመወከል በአብዱላሂ የሱፍ የተመራው ቡድን ከማስታወቂያ ሚኒስትሩ በተጨማሪ የፑንትላንድ ብሔራዊ ባንክ ገዢ አህመድ ሞሐመድ ጉሌና የፕሬዝዳንቱ ጽህፈት ቤት ኃላፊ የሆኑ እስማኤል ሃጂ ዋርሳንን ያካተተ መሆኑ ታውቋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሐምሌ 7 ቀን 1991</a></p>

</body>
</html>	
