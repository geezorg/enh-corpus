<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመካከለኛው ምስራቅ በኢትዮጵያውያን ላይ የሚደርስ እንግልት መፍትሔ ሊያገኝ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመካከለኛው ምስራቅ በኢትዮጵያውያን ላይ የሚደርስ እንግልት መፍትሔ ሊያገኝ ነው</h2>


<p>«ለስራ ፍለጋ» በሚል ወደ መካከለኛው ምስራቅ አገሮች በሚደረግ ጉዞና ኑሮ በኢትዮጵያውያን ላይ የሚደርሰውን እንግልትና ስቃይ ለማስወገድ የሚረዳ የተጠናከረ ዘመቻ እንደሚካሄድ የውጭ ጉዳይ ሚኒስቴር የእስያ መምሪያ አመለከተ።</p>

<p>የመምሪያው ኃላፊ አቶ ጥላሁን ግዛው እንዳብራሩት ወደ መካከለኛው ምስራቅ በተለይ ደግሞ ወደ ሊባኖስ የሚጓዙ ዜጐች እየደረሰባቸው ያለውን የሞት፣ የአካል ጉዳት፣ የህሊና ባርነትና ጭንቀት ለማስወገድ ህጋዊና ወጥ አሰራር ለመፍጠር እንዲቻል ከተለያዩ መንግስታዊ መ/ቤቶች በተወጣጡ አካሎች እየተመከረበት መሆኑን ገልፀዋል።</p>

<p>ከኢሚግሬሽን ከሰራተኛና ማኅበራዊ ጉዳይ ሚኒስቴር ከፍትህ ሚኒስቴር፣ ከፖሊስና ከጠቅላይ ሚኒስቴር ጽ/ቤት የሴቶች ጉዳይ ቢሮ የተወጣጡ ቡድኖች እየተመከረበት መሆኑን ለማወቅ ተችሏል።</p>

<p>ይህ በውጭ ጉዳይ ሚኒስቴር አስተባባሪነት በተካሄደው የጋራ ስብሰባ «ዜጐች ወደባሰ ችግር ወደሚጋለጡባቸው አገሮች እንዳይሄዱ ማገድ ያስፈልጋል የሚል ሀሳብ የቀረበ ቢሆንም የዜጐች ከአገር የመውጣትና የመግባት ህገ-መንግስታዊ መብት ላለመጋፋት፣ ከሊባኖስ ጋር ያለንን ግንኙነት ላለማበላሸት ማገድ እንደ አማራጭ አልተወሰደም» ብለዋል አቶ ጥላሁን።</p>

<p>ኢትዮጵያውያን ከፍተኛ እንግልት ይደርስባቸዋል በሚባልባት ሊባኖስ ስለ ችግሩ መባባስ ሲያስረዱ «የኢትዮጵያ ኤምባሲ አለመኖር ነው» ካለ በኋላ «ተቀማጭነቱ ካይሮ የሆነው የኤምባሲው ቆንስላ ቢያንስ በሁለት ወር አንዴ ወደ ሊባኖስ በመጓዝ ክትትል እንዲደረግ የሚያስችል ጥናት በመደረግ ላይ ነው» ብለዋል። በተጨማሪም የቆንስላ ጽ/ቤት የሚከፈትበት ሁኔታ እየተጤነ መሆኑን ለማወቅ ተችሏል።</p>

<p>«የኢሚግሬሽን መ/ቤት ወደ መካከለኛው ምስራቅ ሀገራት የሚጓዙ ዜጐችን በመምከርና ሊደርስ የሚችለውን እንግልት ለማሳወቅ ሰፊ ተግባር ይጀምራል» ሲሉ አቶ ጥላሁን ግዛው አስረድተዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሐምሌ 28 ቀን 1991</a></p>

</body>
</html>	
