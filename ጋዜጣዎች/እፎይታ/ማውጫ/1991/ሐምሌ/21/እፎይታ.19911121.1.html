<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከገደል አፋፍ የቆመው አምባገነን ስርዓት መፈንገል አለበት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከገደል አፋፍ የቆመው አምባገነን ስርዓት መፈንገል አለበት»</h2>

<p class="align-right">የኤርትራ ብሔራዊ ኃይሎች ሕብረት</p>


<p>የኤርትራ ብሔራዊ ኃይሎች ሕብረት (ም.ሃ.ሐ.ኤ) ከሐምሌ 8 እስከ 11 ቀን 1991 በሱዳን ካርቱም ባካሄደው ሁለተኛ መደበኛ ስብሰባ የስራ አስፈፃሚ ኮሚቴውንና የልዑካኑን ሪፖርት በማዳመጥ በኤርትራ ወቅታዊ ጉዳይ ላይ ተነጋግሮ ውሳኔ አሳልፏል።</p>

<p>በተጨማሪም በመካሄድ ላይ ስላለው ተጨባጭ ሁኔታና በኤርትራ በስልጣን ላይ ስላለው አምባገነኑ የአቶ ኢሣያስ መንግሥት የገባበትን አዘቅት በሚመለከት ተወያይቷል።</p>

<p>የኤርትራ ብሔራዊ ኃይሎች ህብረት ሥራ አስፈፃሚ በስብሰባው ላይ እንደገለፀው ከኤርትራ አገራዊ ኃይሎች ጋር የተፈጠረው አንድነት ለጠንካራ ተቃውሞ የሚያነሳሳና ፖለቲካዊ መስመሩን ከግብ የሚያደርስ ነው ብሎታል። በተጨማሪም በስብሰባው ላይ እንደተገለፀው ሕብረቱ በአሁኑ ወቅት ከፍተኛ የሕዝብ ድጋፍ ማግኘቱንና ይህም የተረጋገጠውን የፖለቲካ አንድነት ይበልጥ በማጠናከሩ በተለያዩ አገሮች የሚገኙ የድርጅቱ ተወካዮች በወሰዱት የመዋሃድ እርምጃ የተሰማውን ልባዊ ደስታ ገልጿል። ውህደቱን ለማጠናከር ወደፊት አውሮፓ በሚገኙ የኤርትራውያን ማህበረሰብ ጀርመን ውስጥ የሚዘጋጀውን ፌስቲቫል ለመካፈል ሕብረቱ ዝግጁነቱን አሳይቷል።</p>

<p>በመሆኑም የኤርትራ ብሔራዊ ኃይሎች ሥራ አስፈፃሚ የድርጅቱን ፖለቲካዊ አካሔድ ለማጠናከርና ከወዳጅ አገሮች ጋር ያለውን ግንኙነት ለማጠናከር በሂደት ላይ እንደሚገኝ አብራርቷል።</p>

<p>ሥራ አስፈፃሚው አያይዞ እንደገለፀው በአምባገነኑ የኢሳያስ አፈወርቂ መንግሥት እየተፈፀመ ያለው ዴሞክራሲያዊ መብቶችን መጣስ፣ አገራዊ ጉዳዮችን አለማክበር መልካም ጉርብትናን መፃረር እንዲሁም አህጉራዊ ቻርተሮችን የሚጥሱ እርምጃዎች የማንነቱ መግለጫ ለመሆናቸው ማረጋገጫ እንደማያሻው ጠቅሶ መላው የኤርትራ ሕዝብ ከአምባገነኑ አገዛዝ ለመላቀቅ ወደ ገደል የሚያመራውን ስርዓት ፈንግሎ ለመጣል ተሳታፊ እንዲሆን ጥሪውን አቅርቧል። በመጨረሻም ሰላም ወዳድ የሆኑ ሃገሮችና መንግሥታት ሁሉ ይህንን የሠላም ሃሳብ ለማሳካት አስፈላጊውን ትብብር እንዲያደርጉም አሳስቧል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ሐምሌ 21 ቀን 1991</a></p>

</body>
</html>	
