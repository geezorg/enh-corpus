<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ አፋሮች ከነሙሉ ትጥቃቸው ቀአዴድን ተቀላቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ አፋሮች ከነሙሉ ትጥቃቸው ቀአዴድን ተቀላቀሉ</h1>


<p>በቀይ ባህር አካባቢ የሚገኙ አፋሮችን ከአምባገነኑ የኢሳያስ አፈወርቂ መንግስት አገዛዝ ነፃ ለማውጣት በቅርቡ የትጥቅ ትግል የጀመረው የቀይ ባህር አፋሮች ዴሞክራሲያዊ ድርጅቶች (ቀአዴድ) 300 ለሚሆኑ የአፋር ምሁራን ፕሮግራሙን በማስተዋወቅ አምባገነኑ መንግሥት በአፋሮች ላይ የሚፈፅመውን ደባ አጋለጠ። የኤርትራ አፋሮችም ከነሙሉ ትጥቃቸው ቀአዴድን መቀላቀላው ታወቀ።</p>

<p>የቀአዴድ ከፍተኛ አመራር አባል የሆኑት አቶ እንዲሪስ መሐመድ ለምሁራኖቹ ባቀረቡት ዘገባ የኤርትራ አፋሮች በአምባገነኑ ኢሳያስ መዳፍ ስር በመውደቃቸው ከአምባገነኑ መንጋጋ ለማላቀቅ የትጥቅ ትግል መጀመራቸውን በዝርዝር ገልፀዋል።</p>

<p>«አምባገነኑ የሻዕቢያ መንግስት ታሪካችንን አጉድፏል። በአፋር የተሰየሙ ቦታዎችን በትግርኛ አዳዲስ ስም እየሰጠ የአፋሮች ታሪክ እንዲጠፋ እያደረገ ነው» ያሉት አቶ እንዲሪስ «አፋሮች ተበታትነው እንዲኖሩ እያስገደደ ይገኛል» ብለዋል።</p>

<p>አቶ እንድሪስ አያይዘው «የአፋርን ይዞታ ለሁለት በመክፈል ሰሜንና ደቡብ ቀይ ባህል በማለት አፋሮችን ከፋፍሏል። አልወልዳ የተባለውን ስፍራ አዲንፋ፣ አሞት አይሶሌን ካምፖ አስመራ ብሎ ሰይሟል» በማለት የአፋርን ይዞታዎች በመሸንሸን እየተሻማ መሆኑን አስረድተዋል።</p>

<p>በሌላ በኩል የቀአዴድ ዋና ፀሐፊ አቶ አማን አህሙድ እንደገለፁት «ከአሳምቦ ወረዳ ተገደው በስድስት ተሽከርካሪዎች ወደ ጦር ሜዳ ሲወሰዱ ከነበሩ አፋሮች መካከል 16ቱ ከነሙሉ ትጥቃቸው አምልጠው በአካባቢው ለሚገኝ ለቀይ ባህር አፋሮች ዴሞክራሲያዊ ሰራዊት እጃቸውን ሰጥተዋል» ብለዋል።</p>

<p>በአምባገነኑ የሻዕቢያ ሰራዊት ወታደሮች ከቀይ ባህር አካባቢ እየታፈሱ ወደ ጦር ግንባር እንደሚላኩ ታውቋል። «ተንከባካቢ ያጡ በራሐይታ፣ በሐርስሌና፣ በአሰብ ነዋሪ የነብሩ በርካታ አፋሮች ወደ ጐረቤት አገሮች እየተሰደዱ ነው» ብለዋል።</p>

<p>ባለፈው የካቲት ወር መጨረሻ 60 የቀይ ባህር አካባቢ አፋሮች ወደ ኢትዮጵያ ግዛት በመግባት በማንዳና ሰአላ ቀበሌዎች እርዳታ በማግኘት ላይ እንደሚገኙ ለማወቅ ተችሏል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መጋቢት 15 ቀን 1991</a></p>

</body>
</html>	
