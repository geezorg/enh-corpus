<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ብሔራዊ ኃይሎች ህብረት ተመሠረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ብሔራዊ ኃይሎች ህብረት ተመሠረተ</h1>

<h2 class="align-center">አብደላ ኢድሪስ ፕሬዚዳንት ሆኑ</h2>


<p>የኤርትራ 10 ተቃዋሚ አንጃዎች እሁድ የካቲት 28 ቀን 1991 በታሪክ ለመጀመሪያ ጊዜ የጋራ ጉባኤ አካሂደው በመካከላቸው ለ30 ዓመታት ሰፍኖ የቆየውን ልዩነት በመፍታት የኤርትራ ብሔራዊ ኃይሎች ህብረት የተሰኘ የጋራ መድረክ መፍጠራቸውን ከካርቱም አስታወቁ።</p>

<p>ከአስሩም አንጃዎች ሁለት፣ ሁለት አባላትን ያካተተ በብሔራዊ እውቅናቸው የታወቁና አንድ ከማናቸውም ፖለቲካ ቡድን ያልወገኑ ግለሰብን ጨምሮ 21 አባላት ያሉት ከፍተኛ የአመራር ምክር ቤት ተመስርቷል።</p>

<p>አቶ አብደላ ኢድሪስ፣ የመጀመሪያው የምክር ቤቱ ፕሬዚዳንት እንዲሆኑ በሙሉ ድምፅ ተመርጠዋል። አቶ አብደላ የያዙት የስልጣን መንበር የአስሩ አንጃዎች መሪዎች ወደፊት በየተራ የሚይዙት እንደሚሆን ተገልጿል። በብሔራዊ እውቅናቸው የምክር ቤቱ 21ኛ አባል እንዲሆኑ የተመረጡ አቶ ዓሊ ሙሐመድ ሰዒድ በርሐቱ ናቸው። በዚህ ታሪካዊ በተሰኘ ጉባዔ ላይ የኤርትራ ወቃታዊ ሁኔታ በጥልቀት መመርመሩን መግለጫው ይገልፃል። በኤርትራ በሰፈነው ብልሹ የፖለቲካ ስርአትና ጐታች ኢኮኖሚያዊ ፖሊሲ ምክንያት በሰፊው የኤርትራ ሕዝብ ላይ የወደቀው ከባድ ጫና መንስኤ በዝርዝር መተንተኑን መግለጫው አብራርቷል። በህብረቱ ጉባኤ ላይ አምባገነኑ ኢሳያስ አፈወርቂ እንደምን ስልጣን እንደተቆናጠጠ፣ ብሎም ከሱ ጋርና ከሱም በፊት በትግሉ አምባ ታሪካዊ ገድል በፈፀሙ ብሔራዊ ኃይሎች ላይ የተፈፀመው ክህደትና ጭፍጨፋ ተወስቷል። ስልጣን በኢሳያስ አፈወርቂ ተጠቃሎ በመዳፋቸው ውስጥ እንዲገባ ማድረጋቸው አንኳር የመነጋገሪያ ነጥብ እንደነበር መግለጫው ሳይጠቁም አላለፈም።</p>

<p>«የኢሳያስ አፈወርቂ ሽብር ሁሉንም የኤርትራ ህዝብ በጅምላ የጥቃት ሰለባ አድርጓል» ሲል መግለጫው አውስቶ «ሻዕቢያ ለርሱ አባላት እንኳ ሳይቀር ርህራሄ የለሽ ነው፤ የራሱ አባላት በነበሩ አካለ ስንኩላን ታጋዮች ላይ ጭፍጨፋ አካሂዷል» በማለት ህብረቱ ኮንኗል። «በኢሳያስ አፈወርቂ አምባገነናዊ ስርዓት ላይ የሚያጉረመርሙ ዜጐችን ለማጐር የተዘጋጁ ወህኒ ቤቶች ነፃ አመለካከት ያላቸውን ሁሉ ለመዋጥ አፋቸውን ከፍተው ይጠባበቃሉ» ብሏል መግለጫው።</p>

<p>የኤርትራ ሕዝብ የኢሳያስን አምባገነናዊ ስርዓት ለማፍረስና በመቃብሩ ላይ ዴሞክራሲያዊ ስርዓት ለማስፈን ብሎም የሰፊው የኤርትራ ሕዝብ ፖለቲካዊ ሚና ማጐልበት እንዲቻል ህዝቡ ከኤርትራ ብሔራዊ ኃይሎች ህብረት ጐን እንዲሰለፍ ጉባዔው ጥሪ አድርጓል። የኤርትራን ተጨባጭ ሁኔታ በትክክል ያንፀባረቁ ፅሁፎች ቀርበው ከተመረመሩ በኋላ ጉባኤው ብሔራዊ ፕሮግራም አፅድቋል።</p>

<p>መግለጫው በኢትዮጵያና በኤርትራ መካከል የተነሳውን ጦርነት አስመልክቶም ውዝግቡ በተቀሰቀሰበት ወቅት የኢሳያስ መንግስት ችግሩን በኃይል ለመፍታት ያደረገውን ውሳኔ ይኸው የኤርትራ ብሔራዊ ኃይሎች ህብረት አውግዟል። መግለጫው በማከልም በኤርትራ ዴሞክራሲያዊ የሆነ ስርዓት መታጣት በአካባቢው አለመረጋጋት ቀንደኛ ምክንያት እንደሆነ አመልክቶ የኢሳያስ አፈወርቂ ስርዓትን አስወግዶ በሌላ ዲሞክራሲያዊ ስርዓት ለመለወጥ በሚደረግ ትግል ውስጥ የአጐራባች ሀገራት ድጋፍና ትብብር በአያሌው እንደሚያስፈልግ አመልክቷል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መጋቢት 1 ቀን 1991</a></p>

</body>
</html>	
