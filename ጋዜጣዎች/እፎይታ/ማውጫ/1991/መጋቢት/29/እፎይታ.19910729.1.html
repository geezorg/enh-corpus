<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ መኮንኖች ወደ ሱዳን ኮበለሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሻዕቢያ መኮንኖች ወደ ሱዳን ኮበለሉ</h1>


<p>አንድ የከባድ መሣሪያ ማሰልጠኛ ኃላፊ የነበረ የኢሳያስ አምባገነን መንግስት ሰራዊት መኮንን ሁለት መኮንኖችና 20 ወታደሮችን ይዞ ወደ ሱዳን መኮብለሉን ለጉዳዩ ቅርበት ያለው አንድ ምንጭ ገለፀ።</p>

<p>መኮንኑ የሻምበል ማዕረግ ያለው ሲሆን ስሙ ይፋ አልተደረገም። መኮንኑ ከወታደሮቹ ጋር ወደ ሱዳን መግባቱን ምንጩ አረጋግጧል። «ሌሎች 200 የሚሆኑ ወታደሮች በጀልባዎች ሆነው ወደ የመን ለመኮብለል ሲሉ ቀይ ባህር ላይ ተይዘዋል» ሲልም ጨምሮ ገልጿል።</p>

<p>ሻዕቢያ በአሁኑ ጊዜ በደረሰበት የሰው ኃይል እጥረት ጨለማን ተገን በማድረግ እስከ 60 ዓመት ዕድሜ ያላቸውን ጎልማሶች በማስገደድ ወደ ማሰልጠኛ ጣቢያ እያስገባ መሆኑን ለማወቅ ተችሏል።</p>

<p>ይህ በዚህ እንዳለ በባድመ ጦር ግንባር በተካሄደ ጦርነት ከሞቱት የአምባገነኑ የኢሳያስ አፈወርቂ ሰራዊት አባላት ኪስ ውስጥ አሳዛኝ የፍቅር፣ የቤተሰብ ናፍቆትን የሚገልጹና የኢሳያስን ወንጀለኝነት የሚያጋልጡ ደብዳቤዎች ተገኙ። ለጊዜው የተገኙት ደብዳቤዎች ቁጥር ሶስት መሆኑ ታውቋል።</p>

<p>ይስሃቅ ገብረንጉስ ከተባለው ሟች የሻዕቢያ ወታደር ኪስ 12 ገጽ የፍቅር ደብዳቤ ሲገኝ ከሚወዳት ፍቅረኛው መለየቱን በሞት እንደሚመስለው አትቶ በመሪዎቹ እኩይ ዓላማው ለዚህ መከራ እንደተዳረገ በደብዳቤው ገልጿል።</p>

<p>ሟች ይስሃቅ ባድመ የኢትዮጵያ መሬት ስለመሆኑ ከመሪዎቹ ጋር ቢከራከርም ሰሚ አለማግኘቱን ገልፆ በጹሑፉ መደምደሚያ ላይ የኤርትራ ወጣቶች ኢሳያስ በጫሩት ጦርነት ከንቱ ሞት ቢሞቱም አምባገነኑን ኢሳያስ ወደ ህግ ፊት ማቅረብ የኤርትራ ሕዝብ ፋንታ መሆኑን ለፍቅረኛው በጻፈው ደብዳቤው አብራርቷል።</p>

<p>በኢሳያስ አፈወርቂና አጫፋሪዎቻቸው በኤርትራውያን ወጣቶች ላይ የተፈፀመው ወንጀል በዋዛ ሊታይ እንደማይገባ ደብዳቤው አመልክቶ «ኢሳያስን ማመን ውጤቱ ውድቀትና ውርደት ነው» ብሏል።</p>

<p>ሁለተኛው ደብዳቤ ፃፊ ሟች ሀየሎም ገሰሰ ነው። «ለእናቴ ለእንተሀቡ» ሲል ጀምሮ ሦስት ገጽ የናፍቆት ሐተታ ጽፏል። «ለከንቱ ሞት ነው የተላክነው» የሚለው ሀየሎም «ለዚህም ተጠያቂው ኢሳያስ ነው» ብሏል።</p>

<p>ሶስተኛው ሟች ፀሐፊ ወታደር ተክለብርሃን ወልደሰማያት ለአባቱ ለቄስ ወልደሰማያት መረስዕ፣ ለእናቱ ለወ/ሮ ገብርኤላ ካህሱ እና ለመላው ቤተሰቡ ወደ ግዝግዛ እንዲደርስ የተፃፈ ደብዳቤ መሆኑ ታውቋል። ተክለብርሃን የሁለተኛ ዙር የሳዋ ሰልጣኝ ሲሆን ለሰባት ዓመታት ከወላጆቹ ተለይቶ በናፍቆት እየተቃጠለ ሳይመለስ የቀረ የሻዕቢያ ወታደር ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መጋቢት 29 ቀን 1991</a></p>

</body>
</html>	
