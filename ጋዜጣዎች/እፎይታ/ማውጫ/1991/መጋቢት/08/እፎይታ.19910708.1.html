<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድሬዳዋ የአየር በረራ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የድሬዳዋ የአየር በረራ ተጀመረ</h1>


<p>የኢትዮጵያ አየር መንገድ አቋርጦት የነበረውን የድሬዳዋ የአየር መስመር ባለፈው ሰኞ እንደገና መጀመሩን አስታወቀ።</p>

<p>የአየር መንገዱ የሕዝብ ግንኙነት ኃላፊ አቶ ባዩ ታደሰ እንዳስታወቁት በወቅታዊ ሁኔታዎች ሳቢያ የድሬዳዋውን ጨምሮ አጠቃላይ ወደ ሰሜን ኢትዮጵያ የሚደረገው የአየር በረራ መስመር መቋረጡን ገልፀው ቀን ባይቆረጥም ደረጃ በደረጃ የተቋረጡት የበረራ መስመሮች በተቻለ ፍጥነት የሚቀጥሉበት ሁኔታ እንደሚኖር አመልክተዋል።</p>

<p>ቀደም ሲል ዓለም አቀፍ መነሻና መድረሻው ወደ ኬንያ ተዛውሮ የነበረው የአየር መንገድ አገልግሎት በአሁኑ ወቅት ሙሉ በሙሉ ወደ አዲስ አበባ መመለሱንም የአየር መንገዱ የመንገደኞች ምዝገባ ክፍል በተጨማሪ አስታውቋል።</p>

<p>ይህ በእንዲህ እንዳለ በ4 ቢልዮን ብር ወጪ ሁለት ከፍተኛ ግድቦች እንደሚገነቡና የድሬ የመጠጥ ውሃ ፕሮጀክት በቅርቡ እንደደሚረቅ ታወቀ። ለአዲስ አበባና ለአካባቢዋ ለመጠጥ ፍጆታ የሚውል ሲቪሉና ገርቢ በሚባሉ ወንዞች ላይ በ4 ቢልዮን ብር ወጪ ሁለት ከፍተኛ ግድቦች እንደሚገነቡ የአዲስ አበባ ውሃና ፍሳሽ ባለስልጣን አስታውቋል።</p>

<p>የባለስልጣኑ የኦዲት አገልግሎትና የህዝብ ግንኙንት ኃላፊ አቶ ሰይድ ይመር እንዳሉት ሶስተኛውና ዘላቂ የውሃ ፕሮጀክት በሚል የሚጠራው ይኸው ሰፊ ፕሮጀክት የቅድመ ግንባታ ጥናትና የቦታ መረጣው ተጠናቆ የዲዛይን ዝግጅት በማድረግ ላይ መሆኑን አመልክተዋል።</p>

<p>ለግድቡ ስራ የሚያስፈልገው የገንዘብ ወጪ ከዓለም አቀፍ አበዳሪና እርዳታ ሰጪ አካላት ለማግኘት እንደሚሞከር ኃላፊው ጠቁመዋል። አዲስ ከሚገነባው የሲቪሉ ወንዝ ግድብ በቀን 600 ሺ ኪዮቢክ እንደሚቻልና ይህም ከለገዳዲ በቀን ከሚገኘው የውሃ መጠን አራት እጥፍ እንደሚሆን አመልክቷል።</p>

<p>በተያያዘ ዜና ከ240 ሚሊዮን ብር በሚበልጥ ወጪ የተገነባው አጣዳፊ የድሬ መጠጥ ውሃ ፕሮጀክት በቅርቡ ተመርቆ እንደሚጀምር የኃላፊው ገለፃ ያስረዳል።</p>

<p>ከዚሁ ግድብ በቀን 42 ሺህ ሜትር ኪዮቢክ ውሃ እንደሚገኝ ያመለከቱት ኃላፊ ይህንን የውሃ መጠን ወደ ለገዳዲ በመግፋት የለገዳዲን የውሃ መጠን ከፍ ለማድረግ እንደሚረዳ አመልክተዋል።</p>

<p>ኃላፊው እንደሚሉት ለውሃ ቁጠባ ሲባል በቀን ከአቅም በታች 120ሺ ሜትር ኪዮቤክ ውሃ ያጣራ የነበረው የለገዳዲ ግድብ በግፊት ኃይል የሚቀላቀለው የድሬ ውሃ በሙሉ አቅሙ እንዲሰራ የበኩሉን አስተዋፅኦ ያደርጋል ብለዋል።</p>

<p>የኃላፊው ገለፃ እንደሚያስረዳው ከዚሁ የአጣዳፊ የመጠጥ ውሃ ፕሮጀክት ጋር በተያያዘ የአቃቂ የከርሰ ምድር ውሃ ፕሮጀክት በመጪው ሰኔ ወር ይጠናቀቃል ተብሎ እየተጠበቀ ነው።</p>

<p>በቅርቡ ሙሉ አገልግሎት የሚሰጡት የድሬና የአቃቂ የከርሰ ምድር ውሃ ግንባታዎች ለሚቀጥሉት አምስትና ስድስት ዓመታት የአዲስ አበባና የውሃን እጥረት በማቃለል በኩል ከፍተኛ እገዛ እንደሚያደርጉ ያመለከቱት ኃላፊ ለሁለቱ ፕሮጀክቶች በጠቅላላ 44 ሚሊዮን ብር በላይ ወጪ መዳረጉንና ይህም ወጪ ሙሉ ለሙሉ በአዲስ አበባ መስተዳድር መሸፈኑን ተናግረዋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ መጋቢት 8 ቀን 1991</a></p>

</body>
</html>	
