<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአየር ድብደባው ይቀጥላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የአየር ድብደባው ይቀጥላል»</h1>


<p>የአምባገነኑ የኢሳያስ አፈወርቂ መንግሥት ጦር በኢትዮጵያ አየር ኃይል ከፍተኛ ውድመትና ኪሳራ የደረሰበት መሆኑን አንድ የአየር ኃይል ቦምብ ጣይ አውሮፕላን አብራሪ የሆኑ ከፍተኛ መኮንን ገለፁ።</p>

<p>የሚግ 23 አብራሪ የሆኑት ሌተና ኮሎኔል ኃይለ ስላሴ ገብሩ ግንቦት 7እና 8 ቀን 1991 በዛላንበሳ ግንባርና በምፅዋ ወደብ የአየር ኃይላችን ያካሄደውን ድብደባ አስመልክተው በሰጡት መግለጫ «በድብደባው በዛላንበሳ ግንባር የነበረው የጠላት ታንክና የሜካናይዝድ ኃይል ወድሟል። የኢሳያስ መንግሥት የሚገለገልባቸው የጦር መሳሪያዎችና የነዳጅ ማከማቻዎች እንዲሁም ሻዕቢያ የጦር መሳሪያዎች የሚያስገባበት የምፅዋ ወደብ ከባድ ኪሳራ ደርሶባቸዋል» ብለዋል።</p>

<p>የድብደባው ኢላማዎች አስቀድሞ አስፈላጊ ጥናት የተካሄደባቸው በመሆኑ ድብደባው ውጤታማ እንደነበር ሌተና ኮሎኔል ኃይለስላሴ ገልጸዋል። ከአውሮፕላን የተጣሉት ቦምቦች በትክክል ዒላማቸውን የመቱ መሆናቸውም ታውቋል።</p>

<p>ሌተና ኮሎኔል ኃይለስላሴ ድብደባው በጠላት ጦር ሞራል ላይ ያሳደረውን ተፅዕኖ አንስተው ሲናገሩ «የዛላንበሳና የምፅዋ መደብደብ የጠላትን አቅም በማዳካምና የሰራዊቱን አቅም በመስበር ረገድ ታላቅ አስተዋፅኦ አድርጓል» ብለዋል።</p>

<p>ቀጣይ ተልዕኮውን ለመወጣት አየር ኃይሉ ያለውን ዝግጁነት አስመልክተውም ሌተና ኮሎኔል ኃይለ ስላሴ «ጦርነቱ እስኪያልቅ ድረስ አየር ኃይሉ በጥበብና በወኔ ተሰልፎ የጠላትን ጦር ያጠቃል፣ ወራሪው ኃይል መሬታችንን ለቅቆ እስካልወጣ ድረስ አይቀጡ ቅጣት ይቀጣል። አየር ኃይላችን ሉዓላዊነታችንን ከማስከበር የሚያግደው ነገር የለም» ብለዋል።</p>

<p>በተያያዘ ዜናም የኢትዮጵያ አየር ኃይል ግንቦት 8 ቀን ከምሽቱ ሦስቱ ተኩል ላይ ሸንበቆ አካባቢ የምትገኘውንና ቢንቢና ተብላ የምትጠራውን ስፍራ በማጥቃት በከባድ መሳሪያዎች ማከማቻ መጋዘንና ብዛት ባላቸው ከባድ ወታደራዊ የጭነት መኪናዎች ላይ ከባድ ጉዳት አድርሷል። የጦር አውሮፕላኖችም በሰላም ወደ ጦር ሰፈራቸው መመለሳቸው ታውቋል።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ግንቦት 11 ቀን 1991</a></p>

</body>
</html>	
