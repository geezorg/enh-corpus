<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የመለስ ኢኮኖሚያዊ አጣብቂኝ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመለስ ኢኮኖሚያዊ አጣብቂኝ</h2>


<p>ቅዳሜ ጠዋት የካቲት አንድ ቀን 2000 የኢትዮጵያ ኢኮሞሚክስ ባለሙያዎች ማኅበር ባዘጋጀው የአንድ ቀን ሲምፖዚየም ላይ ጠቅላይ ሚኒስትር መለስ ዜናዊ ተገኝተው «african Development: Dead Ends and New Beginnings» በሚል ርእስ በቅርቡ ለፒ.ኤች.ዲ ዲግሪ ማሟያ የጻፉትን ጥናታዊ ጽሑፋቸውን ያቀርባሉ። ጽሑፋቸውን በሚያቀርቡበት በአፍርካ ኢኮኖሚክ ኮሚሽን የተባበሩት መንግሥታት አዳራሽ ከ400 በላይ ሰዎች ተገኝተዋል። ይህ የኒዮ ሊበራል ኢኮኖሚያዊ አስተሳሰብ በአፍሪካ ዕድገት እንዳላመጣ የሚተነትን ጽሑፍ ባለፈው ዓመት በኢንተርኔት አማካይነት ለሕዝብ ቀርቦ በልማት ጥናት ዙሪያ አተኩረው በሚሰሩ እና በሌሎችም መስኮች ምሁራን ሞቅ ያለ ክርክር እና ውይይት ተካሂዶበታል።</p>

<p>በሲንፖዚየሙ ላይ መለስ ጽሁፋቸው ሲያቀርቡ በራስ መተማመን ይታይባቸዋል። አንዳንዴ ከአካዳሚያዊ ክርክር ወጥተው ፖለቲካ ውስጥ ሲገቡ ፣ አንዳንዴ ደግሞ ከመድረኩ ለሚቀርቡ ጥያቄዎች በቀጥታና አጥጋቢ በሆነ መንገድ መልስ ሳይሰጡ ሲያልፉ ቢስተዋሉም በጉዳዩ ላይ በጥልቀት እንደተመራመሩና እንዳሰቡበት መገመት ይቻላል።</p>

<p>በተቃራኒው ባለፈው ማክሰኞ ጠቅላይ ሚኒስትሩ በአገራቱ እየተባባሰ ስለ መጣው የዋጋ ግሽበት በሕዝብ ተወካዮች ም/ቤት ሪፖርት ሲያቀርቡ የነግሩን ሁነኛ ጫፍ ያጡለት የመስሉ ነበር። «የዋጋ ግሽበት ሁሉንም መንሥኤዎች በጥሩ ትንተና አላቀረበም። ያቀረባቸውም መፍትሔዎች ከዚህ ቀደም የተጠቆሙ ቢሆንም ምሉዕ አይደሉም። በኢኮኖሚ ጉዳይ ካቀረቧቸው ሪፖርቶች ሁሉ ይኸኛው ደካማ ነው» ይላሉ አንድ ኢኮኖሚስት። ማናልባትም የጠቅላይ ሚኒስትሩን የዕለቱን የፓርላማ ክንውን /Perormance/ በግልጽ የሚያስቀምጠው በሪፖርታቸው ማብራሪያ ወቅት የተናገሩት አንድ ዐረፍተ ነገር ነው። አቶ መለስ የዋጋ ግሽበት ከፍ ብሎ እውነተኛ የወሊድ ምጣኔ /Real interest rate/ ከዜሮ በታች በኾነበት ሁኔታ ኅብረተሰቡ በባንኮች የሚያስቀምጠው ገንዘብ መጨመሩ ኢኮኖሚያዊ ማብራሪያ ቢያጡለት «ሲሉ ሰምታ ዶሮ ሞተች በመጫኛ ታንቃ እንደሚባለው እኔም ኢኮኖሚስቶቹ ሲሉ ሰምቼ ነው» በማለት በራሳቸው ላይ አፊዘዋል። በኢኮኖሚ ጉዳዮች ላይ በሥልጣን ይናገሩ ለነበሩ ሰው ይህ አባባል በዕለቱ ምን ያህል ግራ እንደ ተጋቡ የሚያሳይ ነበር።</p>

<p>የኢኮኖሚያችን መሠረት ጤናማ ነውን? ጠቅላይ ሚኒስቴር መለስ የኢትዮጵያ ኢኮኖሚ «በመሠረቱ ጤናማ» /The fundamentals of the economy are healthy/ መኾኑን በሪፓርታቸው አረጋግጠዋል። የመንግሥታቸው ሁለት ግቦች የተጀመረውን ፈጣን የኢኮኖሚ ዕድገት ማስቀጠል ፣ የሸቀጦችን ዋጋ ማርጋጋት እና የዋጋ ግሽበቱ መቆጣጠር ናቸው። የኢትዮጵያ ኢኮኖሚ በዚሁ አመት ቢያንስ 10.8 በመቶ ያድጋል ተብሎ እንደሚገመት የገለጹት አቶ መለስ በዚህ የሁለት አኅዝ ከፍታ እና የውጭ ንግድ ዕድገት በበጀት ዓመቱ የተቀመጠው ግብ ይሳካል ተብሎ ስለሚገመት የመጀመሪያው የኢኮኖሚ ግብ መሟላቱን ያብራራሉ። ፈጣን ልማት ከመጣ ደግሞ ሁለተኛ የኢኮኖሚ ግብ መሳካቱ እንደማይቀር በአቶ መለስ ሪፖርት ተገልጧል። «ኢኮኖሚያችን በመሰረቱ ጤናማ ነው። አጠቃላይ የኢኮኖሚ እድገታችን ኾነ የውጭ ንግዳችን ባስቀመጥነው አቅጣጫ እጅግ አጥጋቢ በኾነ መንገድ እየተፈፀመ ነው። ይህን ጤናማ አፈፃፀም ይዘን የዋጋ ንረትን ለመቋቋም እንችላለን። የዋጋ ንረትን በየትኛው ቀን እንደምንቆጣጠረው በእርግጠኛነት ለመናገር ባይቻልም ረጅም በማይባል ጊዜ ውስጥ እንደምንቆጣጠረው ግን እርግጠኛ መኾን እንችላለን።» ይላል ሪፖርታቸው።</p>

<p>አዲስ ነገር በዚህ ፊቸር ዝግጅት ያነጋገራቸው ኢኮኖሚስቶች በሙሉ አቶ መለስ ማክሰኞ እለት ያቀረቡት የኢኮኖሚ ትንተና ችግር ከዚህ እንደሚጀምር ይስማማሉ። ኢትዮጵያ የዋጋ ግሽበት መጠነኛ ከሚባለው ዐሥር በመቶ ጣሪያ ካለፈ ሦስተኛ ዓመቱ እንደ ኾነ የሚጠቅሱት እነዚህ ኢኮኖሚስቶች «ረጅም በማይባል ጊዜ እቆጣጠረዋለን» መባሉ ይህን የዘነጋ እንደ ኾነ ያወሳሉ። «ኢትዮጵያ የማክሮ ኢኮኖሚክ ፖሊሲ ልክ እንደ ማንኛውም አገር ፖሊሲ ዋነኛ ግቡ ዝቅተኛ የዋጋ ግሽበት ያለበት ከፍ ያለና ቀጣይነት ያለው ዕድገት ማምጣት ነው። ይህ አንድ ግብ ነው። ተነጥሎ እንደ ሁለት ግቦች ሊታይ አይችልም። በአቶ መለስ ሪፖርት ሁለቱ ግቦች ተነጣጥለው ቀርበው 50 በመቶ ስኬት ስላለ የኢኮኖሚያችን መሠረት /The fundamentals of the economy/ ጥሩ ነው ተብሏል። ነገር ግን የዋጋ ግሽበት በተጠቀሰው ደረጃ ከፍተኛ ኾኖ የትኛውም ዓይነት ኢኮኖሚያዊ ዕድገት ቢመዘገብ እንኳ ጤናማ ኢኮኖሚ አለን ለማለት አይቻልም» ይላሉ የዓለ ባንክ ኢኮኖሚስት የኾኑት ዶ/ር ጸደይ ሞገስ። «የዋጋ ግሽበት እስከ አሁን ለረጅም ግዜ ቆይቷል። ላለፉት ሦስት ዓመታት የተገኘውን የዕድገት ውጤትም አጥፍቶታል።»</p>

<p>ለኢኮኖሚስቶቹ የአቶ መለስ ሪፖርት የኢኮኖሚ መሠረቱ ጤናማነት በተመለከተ የቀረበው ትንታኔ ሦስት እንድምታዎች አሉት። አንደኛው ፖለቲካዊ ነው። ጠቅላይ ሚኒስትሩ በፓርላማ በሚያቀርቡት ሪፖርት የኢኮኖሚያችን መሠረቶች ጤናማ አይደሉም እንዲሉ አይጠበቅም። በአንድ ኢኮኖሚስት አገላለጽ ሪፖርቱ «ለአካዳሚያዊ ውይይት የቀረበ አይደለም።» ሁለተኛው የኢኮኖሚ ክንውን/Perormance/ የተለያዩ ቁሳዊ ግብዓቶች እንዳሉት ሁሉ ሥነ ልቦናዊ ግጽታዎችም አሉት። «የአንድ አገር ጠቅላይ ሚኒስትር በአደባባይ «ኢኮኖሚይችን አለቀለት» ብሎ ሊለፍፍ አይችልም» ይህ የሸማችንንና የነጋዴንም ሥነ ልቡና ይጎዳል» ይላሉ ስማቸው እንዳይጠቀስ የፈለጉ የአዲስ አበባ ዩኒቨርሲቲ የኢኮኖሚክስ ፋኩልቲ መምህር። ይሁንና ሁሉም ኢኮኖሚስቶች ይህ ሪፖርት በጥቅሉ «የኢኮኖሚያችን መሠረት ጤናማ ነው» የሚል መደምደሚያ ላይ ከመድረስ ይልቅ በመጠኑም ቢኾን ጥያቄዎችን ማንሣት እንደ ነበረበት ለመጥቀስ ይተቻሉ፡ «ኢህአዴግ ሥልጣን ከያዘ ጀምሮ ከ1988 እና ከ1989ዓ.ም በቀር ዕድገትና እና ግሽበትን የሚያመጣጥን ማክሮ ኢኮኖሚያዊ ውጤት አስመዝግቦ አያውቅም። ይሁንታ ወይም ይለፍ በቃ /Pass/ የሚሰጠው አይደለም - ምንም እንኳን የአሁኑ ሪፖርት ይህን ሐቅ ሊያድበሰብስ ቢሞክርም» ይላሉ የአዲስ አበባ ዩኒቨርሲቲው ኢኮኖሚስት።</p>

<p>ሪፖርቱ ኢኮኖሚው ጤናማ መኾኑን ቢያስተቀምጥም የዋጋ ግሽበት ግን ፈተና እንደሆኾነበት በግልፅ አብራርቷል። «በአሁኑ ወቅት ከዋጋ ንረት የበለጠ ጠላት የለንም። ይህን ጠላት ለማንበርከክ መንግሥት በብቃት እና በቁርጠኛነት እንደሚንቀሳቀስ ለምክር ቤቱ በድጋሚ ለማረጋገጥ እፈልጋለሁ። ይኸው ጥረት ረጅም ባልኾነ ጊዜ ውስጥ እንደሚሳካም እምነቴ የጸና ነው» ብለዋል አቶ መለስ በንግግራቸው መጨረሻ። ጠቅላይ ሚኒስትሩ የዋጋ ግሽበት መንስኤዎች ውስብስብ መኾናቸውን ቢያስረዱም ሦስት ዋና ዋና ምክንያቶችን አንሥተው መንግሥት ሊሰጣቸው ያሰባቸውን መፍትሔዎች አብራርተዋል።</p>

<p>በሪፖርቱ የመጀመሪያ የግሽበት ምክንያት ተደርጎ የተቀመጠው በዓለም ገበያ እየታየ ያለው የዋጋዎች መጨምር ነው። በጠቅላይ ሚኒስትሩ ትንተና ከግሽበቱ ከፊሉ ከአገር ውጭ ወደ ውስጥ የገባ ነው። የኢኮኖሚ ባለሞያዎች እንዲህ ያለውን የዋጋ ንረት «ከውጭ ወደ ውስጥ የገባ ግሽበት» (imported inflation) ይሉታል። ለዚህ ከውጭ ወደ ውስጥ የገባ ግሽበት መነሻ ተደርገው የተቀመጡት በአለም አቀፍ ደረጃ የሚታዩት የነዳጅ ፣ የብረታ ብረት እና የሲሚንቶ ዋጋዎች መናር ናቸው። «እነዚህ በዓለም ገባያ የታዩ ለውጦች ከቻይና እና ሕንድ ፈጣን ዕድገት እና ከመሳሰሉት መዋቅራዊ የአለም ገበያ ለውጦች ጋር የተያያዙ በመኾናቸው በአጭር እና በመካከለኛ ጊዜ ዋጋቸው ትርጉም ባለው ደረጃ ይወርዳል ተብሎ አይገመትም። በዓለም ገበያ ላይ የሚታየው የዋጋ ጭማሪ ከውጭ በምናስመጣቸው ምርቶች ላይ ብቻ ሳይሆን በአገር ውስጥ በማናመርታቸው ምርቶች ዋጋም ላይ ተጽዕኖ ማሳረፉ አይቀርም። በአገር ውስጥ የሚመረቱ ምርቶች ዋጋ ዞሮ ዞሮ በዓለም ገበያ ዋጋ ላይ መመሥረቱ አይቀርም» ይላሉ አቶ መለስ። ይኽ የጠቅላይ ሚኒስትሩ መከራከሪያ በርካታ ኢኮኖሚስቶችን ያስገረመ ነው።</p>

<p>በኢኮኖሚክስ የዋጋ ለውጥን የሚወስኑት ሁለት ሁኔታዎች የፍላጎት ለውጥ እና የማምረቻ ወጪዎች ናቸው። አገር በቀል የዋጋ ግሽበት በአገር ውስጥ የኢኮኖሚ ሁኔታዎች እና በአምራቾች ወጪ ላይ የሚመሠረት ሲሆን ከውጭ የሚገባው የዋጋ ግሽበት ደግሞ በውጭ ካሉ ተመሳሳይ ሁኔታዎች እና በኢትዮጵያ የመገበያያ ገንዘብ /ብር/ አቅም የሚወሰን ነው» የሚሉት ዶ/ር ጸደይ በኢትዮጵያ ከውጭ የሚገባ የዋጋ ግሽበት አሁን በኢትዮጵያ ለሚታየው አጠቃላይ የዋጋ ግሽበት የሚኖረው አስተዋፅኦ አነስተኛ መኾኑን ያወሳሉ። እርሳቸው እና ሌሎች ኢኮኖሚስቶች ለዚህ ክርክራቸው የሚያቀርቡት መረጃ የዋጋ ንረቱ ዋነኛ መንሥኤ በምግብ ነክ ፍጆታዎች ላይ የተደረገው ከፍተኛ የዋጋ ጭማሪ መኾኑን ነው።</p>

<p>ከአገር አቀፍ የፍጆታ ዋጋ ጥምር አመልካች /Double Domestic Consumption index/ 60 በመቶ የሚኾነውን የሚሸፍነው የምግብ ነክ ፍጆታዎች ድርሻ ነው። በብሔራዊ ባንክ መረጃ መሠረት ባለፈው ወር የምግብ ነክ ፍጆታዎች የዋጋ ግሽበት 22.8 በመቶ ሲሆን የተመዘገበው አጠቃላይ የዋጋ ግሽበት ደግሞ 17 በመቶ ነው። ምግብ ነክ ያልኾኑ ፍጆታዎች ግሽበት 11 በመቶ መኾኑን ስናሰላ የግሽበቱ መጠን በከፍተኛ ደረጃ ወደ ላይ ያነሳው የምግ ነክ ፍጆታዎች ዋጋ ግሽበት መሆኑን እንረዳለን። የተለያዩ ጥናቶች ደግሞ በዓለም አቀፍ የምግብ ነክ ፍጆታዎች ዋጋ ግሽበት መኾኑን እንረዳለን። የተለያዩ ጥናቶች ደግሞ በአለም አቀፍ የምግብ ነክ ፍጆታዎች እና በኢትዮጵያ ባለው ዋጋ መካለል ያለው ግንኙነት አነስተኛ እንደሆነ ያሳያሉ ደርክ ግሮርሴ ቲ.ኤስ.ጄይንና ሮበርት ማየርስ «food price risks and instablitiy liberalizing market Enviroment overviw Police Options» በተሰኘ ጥናታዊ ጽሁፋቸው በአገር ውስጥ የጥራጥሬ እህሎች ዋጋ መካከል በግልጽ ሊቀመጥ የሚችል ዝምድና እንደሌለ አስቀምጠዋል።</p>

<p>በዓለም አቀፍ የገንዘብ ድርጅት (አይ.ኤም.ኤፍ) በተደረገ ሌላ ጥናትም የኢትዮጵያ ምግብ ነክ የፍጆታ ዋጋ ጥናትም የኢትዮጵያ ምግብ ነክ የፍጆታ ዋጋ ጥምር አመልካች ከዓለም ገበያ ጋር ያለው ዝምድና እጅግ አነስተኛ መሆኑ ተቀምጧል። ለምሳሌ፦ የዋጋ ግሽበት ክስምንት በመቶ በታች በነበረበት በ1996ዓ.ም በአለም አቀፍ የበቆሎ ዋጋ እና በኢትዮጵያ ዋጋ መካከል የነበረው ልዩነት በጣም ጠባብ ነበር። በዓመቱ የዋጋ ግሽበት እየጨመረ ሲመጣ የኢትዮጵያ የበቆሎ ዋጋ የዓለም አቀፍ ዋጋ በልጦታል። በአይ.ኤም.ኤፍ ጥናት የስንዴ ገበያ በመጠኑም ቢሆን ዓለም አቀፍ የገበያ ሂደትን እንደሚከተል ቢቀመጥም አምስት ኢትዮጵያውያን ኢኮኖሚስቶች «Exploring Demand and Supply Factors Behind Recent Developments in Grain Prices: Key Issues and Hypothesis» በተሰኘ ርእስ ባሳተሙት ጥናታዊ ጽሑፋቸው ከግንዘብ ድረጅቱ ጥናት የተለየ ዳታ ያስቀምጣሉ። ዓለም አቀፍ የስንዴ ዋጋ እ.ኤ.አ ከጥር 2003 እስከ ታኅሣሥ 2006 በኩንታል 139 ብር የነበረ ሲኾን በኢትዮጵያ ግን ዋጋው በተመሳሳይ ጊዜ በአማካይ 219 ብር ነበር። ከዚህ በኋላ የኢትዮጵያ ዋጋ ከዓለም ገበያ ዋጋ ጋር ያለው ልዩነት እየሰፋ መጣ እንጂ አልጠበበም። ጥናቱ ከጥር 2005 ጀምሮ የአገር ውስጥ ዋጋ ከዓለም ዋጋ ከ60-80 በመቶ በላይ እንደ ነበር ያትታል። ያለፉትን ሁለት ዓመታት የሥጋ ዋጋንም ብንመለከት በኢትዮጵያ ዋጋው በሚያስደነግጥ ሁኔታ ሲጨምር በዓለም አቀፍ ደረጃ ግና ዝቅተኛ እና የተረጋጋ ነበር። «ምግብ ነክ ያልኾኑ ፍጆታዎች የዋጋ ግሽበት ከዓለም የገበያ ዋጋ ጋር ግንኙነት አለው። ነገር ግን የእነዚህ ፍጆታዎች የግሽበት መጠን ከአማካዩ የዋጋ ግሽበት መጠን በሰባት በመቶ ያንሳል። ስለዚህ አሁን ላለው የዋጋ ግሽበት ንረት አስተዋፅዖ የላቸውም። ለዋጋ ግሽበቱ እዚህ መድረስ ከፍተኛ አስተዋፅዖ ያላቸው የምግብ ፍጆታዎች ናቸው። እነርሱ ደግሞ ከዓለም ገበያ ጋር ያልቸው ዝምድና አነስተኛ ነው» ይላሉ ዶ/ር ጸደይ።</p>

<p>ኢኮኖሚስቶች «የዓለም የነዳጅ ዋጋ መጨመር በኢትዮጵያ የዋጋ ግሽበት ላይ ከፍተኛ ለውጥ አምጥቷል» የሚለውንም የአቶ መለስ መከራከሪያ የሚመለከቱት በጥርጣሬ ነው። እ.ኤ.አ በ1970ዎቹ ከተፈጠረው የነዳጅ ዋጋ መጨመር በኋላ በነዳጅ ዋጋ እና በዋጋ ግሽበት መካከል ያለው ዝምድና ላይ የተለያዩ ጥናቶች ተደርገዋል። ከእነዚህ ውስጥ የኢ.ጂ.ሹዊ «On The measurment of Imported Inflation in Developing Countries» የተባለው ጥናት ይጠቅሳል። በዚህ ጥናት ከዓለም ገበያ ጋር ያላቸው ግንኙነት ነዳጅ ከውጭ ወደ ውስጥ በማስገባት ላይ በተወሰኑ አገሮች የውጭ ምንዛሪ ምጣኔ አንዲስተካከል ተደርጎ (Adjusted Foreing Exchange) ሲመረምሩ የዓለም የነዳጅ ዋጋ ከጨመረበት ከ1973-1975 በአገሮቹ የታየው የግሽበት ዕድገት ምጣኔ ተቀራራቢ ኾኖ እንደ ተገኘ ተቀምጧል።</p>

<p>በአቶ መለስ ሪፖርት ላይ እንደተጠቀሰው የነዳጅ ዋግ በበርሜል በ20 ዶላር ከሚሸጥበት አካባቢ ተነስቶ 100 ዶላር የደረሰው በአራት ዓመታት ነው። በእነዚህ ዓመታት ከዓለም ገበያ ጋር በአብዛኛው በነዳጅ አስመጪነት የተገናኙ አምስት አዳጊ አገሮች ላይ በተደረገ ጥናት በዋጋ ግሽበት ላይ ከ1.5 እስከ 2 በመቶ ጭማሪ ታይቷል። ኢኮኖሚስቶቹ በኢትዮጵያም በነዳጅ ዋጋ ዕድገት ምክንያት ባለፉት አራት ዓመታት በየዓመቱ በአምስቱ አገሮች ካለው የግሽበት ጭማሪ በላይ ይኖራል ብለው አይገምቱም።</p>

<p>በተጨማሪ ኢትዮጵያ አብዛኛው የምግብ ፍጆታዎቿ በአገር ውስጥ ምርቶች ላይ የተመረኮዘ ነው። የነዳጅ ዋጋ በምግ ነክ ፍጆታዎች ላይ ቀጥተኛ ተጽዕኖ የሚኖረው የመጓጓዣ ወጪን በመጨመር ነው። ነገር ግን ኢኮኖሚስቶቹ በኢትዮጵያ የነዳጅ ዋጋ እየጨመረ ቢመጣም የእህል ማጓጓዣ ዋጋ ጭማሪውን ተክትሎ እንዳላደገ ይገልፃሉ። ለዚህም ዋነኛው ምክንያት የመንገዶች እና የጥራታቸው መጨመር ነው። የመገዶች መብዛት መኪኖቹ እህል በማጓጓዝ የሚጓዙትን ርቀት ይቀንሰዋል። በመንገድ መጨናነቅ ሳቢያ የሚፈጥረው የጊዜ መራዘም ይቀንሳል።</p>

<p>የመንገዶች ጥራት እየተሻሻለ መምጣት ደግሞ በመኪኖቹ ላይ በመጓጓዝ ጊዜ የሚደርስ ጉዳት /Waer and Tear/ በመቀነስ የበለጠ እንዲሠሩ ፣ በየጊዜው በዕድሳት እና በዕቃ መለዋወጫ ከፍተኛ ገንዘብ እንዳይወጣ ከማድረጉም በላይ ሥራቸውን በፍጥነት እንዲያከናውኑም ይረዳል። ከዚህም ሌላ የጭነት መኪኖች መብዛታቸው እና የገበያ ፉክክር መድራቱ ለመጓጓዣ ዋጋ መቀነስ አስተዋፅዖ አድርጓል። «በአጠቃላይ የአቶ መለስ ከውጭ ወደ ውስጥ የገባ ግሽበት (imported inflation) ትንተና በጣም ብዙ ችግሮች ያሉበት ነው» ይላሉ የአዲስ አበብ ዩኒቨርስቲው ኢኮኖሚስት። «ከሁሉም ትንተናውን የበለጠ አሳሳች የሚያደርገው ለዋጋ ግሽበት መጨመር እንደ ቀዳሚ እና መሠረታዊ ምክንያት ተደርጎ መቅረቡ ነው።»</p>

<p>አቶ መለስ ኢምፖርትድ ግሽበትን ለመቀነስ የአጭር ጊዜ እና ዘለቄታዊ መፍትሔ አስቀምጠዋል። የመጀመሪያው መፍትሔ ብለው ያስቀመጡት ምርትን ማሳደግ ነው። «በቀላሉ በአገር ውስጥ ልናመርታቸው የምችላቸው እንደ ምግብ ሰብሎች እና ሲሚንቶ ያሉትን ምርቶች በበቂ መጠን ለማምረት ከፍተኛ ርብርብ በመደረግ ላይ ነው። የአርሶ አደሩን ምርታማነት በቀጣይነት ለማሳደግ በሚደረገው ጥረት እና የሲሚንቶ ኢንቭስትመንት በአገራችን ለማበረታታት የተደረጉት ተስፋ ሰጭ እንቅስቃሴዎች በምሳሌነት የሚጠቀሱ ናቸው» ሲል ሪፖርቱ የመጀመሪያውን መፍትሔ ይተነትናል። ይሁንና ጥረቶቹ ምን እንደ ኾኑ በዝርዝር አያስቀምጥም። ለኢኮኖሚስቶቹ ግና በተለይ የእህል ምርቶችን በተመለከተ መፍትሔ አድርጎ የተቀመጠው ምርታማነትን ማሳደግ ፣ ችግር ተደርጎ ከተቀመጠው ኢምፖርትድ ግሽበት አኳያ ሲመዘን የሚያምታታ ነው። «አቶ መለስ በግርድፉ ኢምፖርትድ ግሽበት ለዋጋ ግሽበቱ መጨመር መሠረታዊ ነው ከማለት በዝርዘር ኢትዮጵያ የምግብ ሰብሎችን ከውጭ ታስመጣለች ቢሉ ከዚያ መነሻ አኳያ የተሰጠው መፍትሔ ትክክል ይኾን ነበር። ነገር ግን ከእርሳቸውም ከማንም ያልተሰወረው ኢትዮጵያ የምግባ እህል በብዛት ከውጭ ያለማስመጣቷ ሐቅ ነው» ይላሉ በእኚህ ኢኮኖሚስት ማብራሪያ የአቶ መለስ ትንተና የገንዘብ እና ኢኮኖሚ ልማት ሚኒስቴር የሚያቀረበውን የአገሪቱን ብሔራዊ ገቢ የሒሳብ ስሌትን ጥያቄ ውስጥ የሚጥል ነው። «በዚህ ስሌት መሠረት ባለፉት አራት ዓመታት አማካይ የግብርና ምርት ዕድገት ከ14 በምቶ በላይ ነው፡፤ ዓመታዊ ገቢ ደግሞ በእንዚህ ዓመታት በ15 በምቶ ጨምሯል ተብሎ ይገመታል። የኢትዮጵያ ሕዝብ ቁጥር በ2.7 በመቶ መጨመሩ ግምት ውስጥ ሲገባ የምርቱ ዕድገት ለምግብ ያለውን ድምር ፍላጎት ስሌት ጭማሪ ሊያሟላ ይችላል» ሲሉ ይከራከራሉ - ኢኮኖሚስቱ። «እዚህ ላይ ሁለት ነገሮችን ማስተዋል አለብን ፣ አንደኛ፦ እነዚህ ቁጥሮች በከተማና በገጠር ያለውን የምግብ ፍጆታ ጠባይ አያሳዩንም። ሁለተኛ፦ በአቅርቦት በኩል ያሉትን ገደቦች አይገልጹም። ስለዚህ ቁጥሮቹ ለግምት መንሻ እንጂ ለማረጋገጥ የሚያስችሉ ማስረጃዎች አይደሉም። ይሁንና የገንዘብና የኢኮኖሚ ልማት ሚኒስቴር የሚቀርበውን የዕድገት መረጃ እንድንጠረጥር ያደርጋሉ» ይላሉ መምህሩ። «የዕድገት መረጃው ልክም ኾነ አልኾነ የግብርና ምርታማነት መጨመር አለበት። ይህ ግን የሌለ ኢምፖርትድ ግሽበትን ለማጥፋት ሳይኾን ምርቱ ከፍላጎቱ በታች ስለኾነ ነው።»</p>

<p>ኢኮኖሚስቶች የሲሚንቶ ምርትን ማሳደግም በአጠቃላይ የዋጋ ግሽበት ላይ ያለው ተጽዕኖ አነስተኛ እንደ ኾነ ይናገራሉ። «የሲሚንቶ ምርት መጨመር እና የዋጋው መቀነስ ምግብ ነክ ያልኾኑ ፍጆታዎችን ዋጋ ወደ ታች ይገፋል። ነገር ግን ከአገር ዓቀፍ የፍጆታ ዋጋ ጥምር አመልካች አብዛኛውን ድርሻ ያላቸው የምግብ ነክ ፍጆታዎች በመኾናቸው እና የሲሚንቶ ዋጋ መቀነስ በእነርሱ ዋጋ ላይ ቀጥተኛ ተጽዕኖ ስለሌለው ግሽበቱ እንደ ተሰቀለ ይቆያል» ይላሉ ኢኮኖሚስቶቹ። ከሁሉም በላይ ግና አቶ መለስ በሪፖርታቸው ማብራሪያ የጠቀሱትን በከተማ የሚኖረውን ዝቅተኛ ኅብረተሰብ በጣም የጎዳው የምግብ ዋጋ መናር በመኾኑ የሲሚንቶ ዋጋ መቀነስ ገቢ በመጨምር የመግዛት አቅምን በማጎልበት ግሽበቱን ለመቋቋም ከሚያደርገው ቀጥተኛ ያልኾነ በረጅም ጊዜ ብቻ የሚገለጽ ተጽዕኖ ውጭ በአጥር ጊዜ ለዚህ የኅብረተሰብ ክፍል ችግር መፍትሔ ሊሰጥ አይችልም - እንደ ኢኮኖሚስቶቹ።</p>

<p>ሪፖርቱ ኢንፖርትድ ግሽበትን ለመቀነስ ሁለተኛ ዘለቄታዊ መፍትሔ ብሎ ያስቀመጠው የኅብረተቡን ጊቢ መጭመር ነው። «የዓለም የገባያ ዋጋ ጭማሪው በአጭር እና በመካከለኛ ጊዜ በመሠረቱ የማይቀየር እስከ ኾነ ድረስ ይህን ለመቋቋም የሚያስችለው አስተማማኝ መፍትሔ የኅብረተሰቡን ገቢ መጨመር ነው። የኅብረተሰቡን ገቢ ጨምሮ በቀላሉ ሊወገድ የማችለውን የዓለ ገበያ ዋጋ ለመቆጣጠር የሚቻለው ኢኮኖሚው በፍጥነት እንዲያድግ እና የኅብረተሰቡን ገቢ እንዲጨምር በማድረግ ነው» ያላሉ ጠቅላይ ሚንስቱ። ዶ/ር ፀደይ ግን ይህ ክርክር «እንከን የበዛበት ነው።» ይላሉ። «ዋናው ጉዳይ ዕድገት - እያለና ገቢ እየጨመረ ጤናማ ያልኾነ ግሽበት መኖሩ ነው። ለዚህ መፍትሔው «ገቢን መጨመር ነው» ከተባለ አሁንም ገቢ እየጨመረ ለምን ግሽበት ይጨምራል የሚል ጥያቄ ያሥነሳል። በአጠቃላይ ክርክሩ የሥነ አመክንዮ ፍልስት /Fallacy/ አለበት» ይላሉ ዶ/ር ፀደይ። ያዲስ አበባ ዩኒቨርስቲው ኢኮኖሚስት ደግሞ «በኢሕአዴግ የኢኮኖሚ ማኔጅመንት ከገቢ ዕድገት ጋር የዋጋ ግሽበት መጨመር እንጂ መቀነስ ስላልታየ ገቢን በመጨመር ግሽበትን እንቀንሳለን» የሚለው ማብራሪያ አስተማማኝ እንዳልኾነ ይናገራሉ።</p>

<p>አቶ መለስ «ዘለቄታዊ» ያሏቸው ሁለቱ መፍትሔዎች ውሱንነት እንዳላቸው ያብራራሉ። ለውሱንነታቸው ዋነኛ ምክንያት አድርገው የሚያቀርቡት ውጤታቸው በተፈለገው ፍጥነት የማይደርሱ መኾናቸውን ነው። በሪፖርታቸው የሲሚንቶ ፋብሪካ ማቋቋምን እንደምሳሌ ያነሳሉ። ፋብሪካውን ለማቋቋም «ጥናቱን ጨምሮ ቢያንስ ሦስት ዓመት እንደሚወስድ ይታወቃል። በዚህ አኳኋን መሠረታዊ መፍትሔዎች እስኪደርሱ ድረስ በሕዝቡ ላይ ሊደርስ የሚችለውን ጉዳት ለመቀነስ ጊዜያዊ መፍትሔዎችን አቅም በፈቀደ መጠን መውሰድ ይኖርበታል። የሚለው ሪፖርቱ እነዚህን ጊዜያዊ መፍትሔዎች ይዘረዝራሉ።</p>

<p>የነዳጅ ዋጋን ለማረጋጋት መንግሥት 3.5 ቢሊዮን ብር ድጎማ አድርጓል። ለስንዴ ድጎማ ደግሞ 372 ሚልዮን ብር ወጪ ማድረጉን ጠቅላይ ሚኒስትሩ በሪፖርታቸው አስቀምጠዋል። በተጨማሪም የሲሚንቶ ምርት ላይ የሚከፈለው ቀረጥ በመቅረቱ መንግሥት ቀጥተኛ ያልኾነ 387.8 ሚልዮን ብር ድጎማ አካሂዷል። በአጠቃላይ ለድጎማ የዋለው ከ4.2 ቢሊዮን ብር በላይ እንደ ኾነ ሪፖርቱ ይገልጻል። እነዚህ ድጎማዎች ከተደገጉ በኋላም የዋጋ ግሽበቱ ጨመረ እንጂ አልቀነሰም። አንዳንድ ኢኮኖሚስቶች የመግሥት ወጪ መጨመር በራሱ በመግሥት ጥናቶች መሠረት ለግሽበቱ ተጠየቂ ኾኖ እየቀረበ የመንግሥትን ወጪ የበለጠ የሚጨምሩት ድጎማዎች ግሽበትን ይቀንሳሉ ብሎ ማሰቡ የተሳሳተ እንደ ኾነ ይገልጻሉ። ዘለቄታዊ መፍትሔዎችንም እንደሚጎዳ ያስረዳሉ። ለምሳሌ የኢትዮጵያ የልማት ሪሰርች ኢንስቲቲዩት /EDRI/ በተሰኘ ርእስ ባቀረበው ጣናት የመንግሥትን ፍጆታ እንደ አንድ ዋነኛ የግሽበት መንሥኤ ተደርጓል። ይሁንና ሌሎች ኢኮኖሚስቶች ድጎማው ያለው የግሽበት ግፊት /Inflation Pressure/ እንዳለ ኾኖ በአጭር ጊዜ ችግሩን ለማርገብ አስፈላጊ ነበር ብለው ያምናሉ። ዶ/ር ጸደይ ደግሞ ፖለቲካዊ አማራጭ አንዳልነብረውም ያወሳሉ። «የእርምጃው ከግሽበት ጋር የተያያዘ አጠቃላይ ዝቅተና ገቢ ያለው የክተማ ነዋሪ በልቶ እንድያድር ያደርጋል» ይላሉ የዓለም ባንክ የኢኮኖሚ ባለሙያ።</p>

<p>መንግሥት ድጎማዎች እንደሚቀጥሉ ገልጿል። ከዚህ መፍትሔ ጋር አያይዞ አንዳንድ ኢኮኖሚስቶ ሲጠይቁ የነብረው ሌላ መፍትሔ ተቀብሎ ተግባራዊ አድርጓል። ይህ መፍትሔ በምግብ እሕል ላይ ሲከፈሉ የነበሩትን የተጨማሪ ዕሴት ታክስ እና የተርን ኦቨር ታክስን ይመለከታል። በአቶ መለስ ሪፖርት ሁለቱ ታክሶች መነሣታቸው ተጠቅሷል። በኢትዮጵያ የኢኮኖሚ ባለሙያዎች ማኅበር ተመራማሪ የኾኑ አንድ ኢኮኖሚስት እነዚህ ታክሶች መነሳታቸው አቶ መለስ እንደሚሉ የአጭር ጊዜ ውጤት እንደሌለው ያስረዳሉ። «ዋጋ ብዙ ጊዜ ከያዘ አይለቅም። በታክስ ቅናሹ ምክንያት ዋጋ እንዲቀንስ ቢያንስ ስድስት ወራት ያስፈልጋሉ። በተጨምሪ ዕሴት ታክስን መንሣት ተግባራዊ ለማድረግ በቂ የማስፈጸሚያ ስልቶች /Enforcement Mechanism/ የለም» ይላሉ ኢኮኖሚስቶቹ ለአዲስ ነገር በሰጡት ቃለምልልስ። ነገር ግን በመካከለኛ ጊዜ የ30 በመቶ ታክስ ቅነሳ በዋጋ ላይ ከ4-5 በመቶ ቅናሽ ሊያመጣ እንደሚችል ይተነብያሉ።</p>

<p>ከኢንፖርትድ ግሽበት ሌላ አቶ መለስ ሁለት የዋጋ ግሽበት ምክንያቶችን እና መፍትሔዎችን ሰንዝረዋል። ከእነዚህ ውስጥ አንዱ የግብርና ግብይት ሥርዐት ኋላ ቀርነት እና የተንዛዛ መኾን ነው። ለእነዚህ ችግሮች ጠቅላይ ሚኒስትሩ ዘለቄታዊ መፍትሔዎች ብለው ካስቀመጧቸው መካከል «ዘምናዊ የሸቀጦች ልውውጥ ማእከል» ሥራውን እንዲጀምር ማድረግ እና የሸማቾች ማኅበራት እንዲደራጁ ማበረታታት ይጠቀሳሉ።</p>

<p>ጠቅላይ ሚኒስትሩ የገበያ መዋቅራችንን ችግሮች እንደ ዋጋ ግሽበት መንሥኤ አድረገው ማቅረባቸውን አዲስ ነገር ያነጋገራቸው ኢኮኖሚስቶች በሙሉ አይስማሙበትም። የሁሉም ምላሽ ተመሳሳይ ነው። ጠቅላይ ሚኒስትሩ ያነሷቸው ችግሮች ለዋጋ ግሽበት አረንቋ ውስጥ ከመግባታቸው በፊትም የነበሩ ናቸው። «Exploring Demand and Supplay Factors Behaind Recent Developments in Grain Prices» በተሰኘው እና የአቅርቦት እና ፍላጎት ሁኔታዎች በቅርቡ በተከሰተው የምግብ ዋጋ ጭማሪ ላይ ያላቸውን ተጽዕኖ በሚተነትነው ጥናታቸው አምስቱ ኢኮኖሚስቶች (ሙላቱ ደመቀ ፣ አጥላው ዓለሙ ፣ ቢሊሱማ ቡሺ ፣ ሳባ ይፍረደው እና ታደሰ ፍረደ) አዲስ ካነጋገራቸው ኢኮኖሚስቶች ጋር ተመሳሳይ አቋምን የሚያንፀባርቁ ገለጻዎችን ተጠቅመዋል። «ማርኬቲንግ በኢትዮጵያ ጥልቅ በኾነ ተቋማዊ እና መዋቅራዊ ችግሮች እንደ ተገደበ ግልጽ ነው። ከፍ ያሉ የትራንስፖርት እና የመገበያያ ወጪዎች የምግብ እህሎችን የመላክ እን የማስመጣት ሁኔታ ፉክክር አልባ አድርጎታል። ነገር ግን እነዚህ ችግሮች ከምጀመሪያው አንሥቶ የነበሩ ናቸው። የአሁኑ የዋጋ ንረት እንደዚህ ለረጅም ጊዜ ባስቆጠሩ ችግሮች ምክንያት ተነሥቷል ለማለት አይቻልም። መረጃው የማርኬቲንግ መወሰና ሁኔታዎች /Factors/ ከምግብ የዋጋ ግሽበት ጀርባ የሚጠቀስ ምክንያት ነው ለማለት አያስችልም» ብለዋል ኢኮኖሚስቶቹ። ነገር ግን አዲስ ነገር ያነጋገራቸው የኢኮኖሚ ባለሞያዎች ጠቅላይ ሚኒስትሩ ያስቀመጧቸው መፍትሔዎች ከአሁኑ የዋጋ ግሽበት ጋር ባይገናኙም ጠቃሚ መኾናቸውን ያምናሉ።</p>

<p>አቶ መለስ በሪፖርታቸው ከፍተኛውን ቦታ (30 በመቶ) የሰጡት ስግብግብ እና ሕገ ወጥ ነጋዴዎችን በማውገዝ እና ሕጋዊ እርምጃ እንደሚወሰድባቸው በማስጠንቀቅ ነው። «ሕገ ወጥ ነጋዴዎችን በቋሚነት ፣ በቅርብ በመከታተል ፣ በበቂ መረጃ ላይ ተመሥርቶ ፈጣን እና የማያዳግም ሕጋዊ እርምጃ በተከታታይ ለመውሰድ ይቻል ዘንድ ከንግድ እና ኢንዱስትሪ ሚኒስቴር ፣ ከፌደራል ፖሊስ እና እብሔራዊ ደኅነት ኤጀንሲ የተውጣጣ ግብረ ኃይል ተቋቁሞ ሥራ እንዲጀምር ተደርጓል። ግብረ ኅይሉ እንደ አስፈላጊነቱ ሌሎች የመንግሥት አካላትን በማስተባበር ሕገወጦችን በሕጉ መሠረት ተከታትሎ ለማስቀጣት ግልጽ መመሪያ ተሰጥቶታል» ይላል አቶ መለስ ያቀረቡት ሪፖርት።</p>

<p>በዚህ ጉዳይ ላይ በኢኮኖሚ ባለሞያዎች መካከል ክፍተኛ ክርክር ይታያል። አንዳንዶች እንዲህ ዓይነት ነጋዴዎች እና ጥቅመኛ አስሊዎች /Speculators/ ግሽበቱን በተለያዩ መንገዶች እንዳባባሱት ያምናሉ። ሌሎች ደግሞ በመንግሥት በኩል ይህን የሚያሳይ በቂ መረጃ እንደሌለና «ጥቂት ነጋዴዎች እንዲህ ያለ የተዛባ የገበያ ሂደት ሊፈጥሩ አይችሉም» ሲሉ ይከራከራሉ። «እህልን ለማከማቸት በርካታ ወጪ ስለሚጠይቅ የነጋዴዎቹ የትርፍ ልዩነት ምጣኔ አነስተኛ በመኾኑ የሚገፋፋ እና የሚያተጋ ጥቅም /Incentive/ የላቸውም» ይላሉ እነዚህ ኢኮኖሚስቶች። ነገር ግን ነጋዴዎቹ ገበያውን አዛቡትም አላዛቡትም በብዙ ሸማቾች ዘንድ «አዛብተውታል ተብሎ ስለሚታመን መንግሥት ማስጠንቀቂያ መስጠቱም ኾነ አንዳንዶቹን መቀጣጫ ማድረጉ የንግድ ትምምንን /Market confidence/ የሚያመጣ መኾኑን በመጥቀስ የሚደግፉት ኢኮኖሚስቶች በርካታ ናቸው።</p>

<p>ጠቅላይ ሚንስትሩ ያቀረቡት ሌላኛው የግሽበት መናር መንሥኤ የገንዘብ መጠን መጨመር ነው። አቶ መለስ ይህን መንሥኤ እንደ ምክንያት አድርገው ሲያቀርቡ ሙሉ በሙሉ እርግጠኛ አልነበሩም። ሪፓርቱ «በኢኮኖሚው እየታየ ያለው ከኢኮኖሚው ዕድገት የበለጠ ፍጥነት ያለው የገንዘብ እንቅስቃሴ ዕድገት በዋጋ ንረቱ ላይ ያለው ድርሻ ምን ያህል እንደኾነ በርግጠኛነት ለመናገር የማይቻል ቢሆንም ፣ በዚህ ረገድ በኢኮኖሚስቶች መካከል ሰፋ ያለ ክርክር ያለ ቢኾንም መንግሥት የገንዘብ ዕድገቱ በዋጋ ንረት ላይ ያለው ድረሻ ምንም ይሁን ምን ማስወገድ አለብን በማለት እርምጃ ወስዷል» ይላል።</p>

<p>ከወሰዳቸው እርምጃዎች መካከል አንደኛው መንግሥት ለበጀት ማሟያ ከባንክ የሚበደረውን ገንዘብ በመቀነስ የብሔራዊ ገቢው ድርሻ 2.7 በመቶ ብቻ እንዲኾን ማድረግ ነው። በጠቅላይ ሚኒስትሩ መፍትሔ ዙሪያ አዲስ ነገር ያነጋገረቻቸው አንድ የብሔራዊ ባንክ ኢኮኖሚስት የበጀት ጉድለቱን መቀነስ ብቻ መፍትሔ እንዳልኾነ ይናገራሉ። «እንደ ኢትዮጵያ ባለ አገር ወሳኙ ነገር የበጀት ጉድለቱ ብቻ ሳይሆን በጀቱ ፋይናንስ የሚደረግበት መንገድ ጭመር ነው። ብዙ አገሮች ከማእከላዊ ባንክ አይበደሩም። የገንዘብ ምንጮቻቸው የግሉ ዘርፍ እና የንግድ ባንኮች ናቸው። ቀዳሚ የብድር ምንጭ ብሔራዊ ባንክ ሲኾን የገንዘብ ግሽበት ይፈጠራል።» ይላሉ።</p>

<p>ከዚህ ሌላ የገንዘብ ዕድገቱን ለመቀነስ ባንኮች በመጠባበቂያ የሚይዙት ከሚሰበሰቡት አምስት በመቶ ወደ 10 በመቶ ከፍ እንዲል መደረጉን ጠቅላይ ሚኒስትሩ ገልጸዋል። ይህ የተደረገው ባንኮች የሚያበድሩበትን ገንዘብ ለመቀነስ ነው። ነገር ግን 55 በመቶ የሚኾነውን ብድር የሚሰጠው ንግድ ባንክ በብሐራዊ ባንክ ያለው ተቀማጭ ገንዘብ በሕግ ከተቀመጠው በላይ በመኾኑ በመንግሥት የተደረገው ለውጥ የባንኩ የብድር አቀም ላይ የሚፈጥረው ግፊት እንደሌለ የብሔራዊ ባንኩ ፋይናንሽያል ኢኮኖሚስት ያስረዳሉ። በቲዎሪ ደረጃ የመንግሥት እርምጃ በግል ባንኮች ላይ ተጽዕኖ አለው። ይሁንና በእነዚህም ባንኮች ቢኾን እውነተኛ የወለድ መጠን ከዜሮ በታች ቢኾንም በባንኮች የሚቀመጠው ገንዘብ ጨመረ እንጂ ባለመቀነሱ ሊያበድሩት የሚችሉትን ገንዘብ መንግሥት በሚፈልገው መጠን እንዳልቀነሰ የአቶ መለስ ሪፖርት ያስረዳል።</p>

<p>ጠቅላይ ሚኒስተሩ ብሔራዊ ባንክ የገንዘብ መጠኑን ለመገደብ ቀጣይ እርምጃ እንደሚወስድ ጠቁመዋል። በርካታ ኢኮኖሚስቶች ግን ባንኩ በእጁ ያለው መሣሪያ ጠባብ መኾኑን ይገልጻሉ። የወለድ መጠን አሁን ካለበት ቢቀንስ ሰዎች ከባንክ ገንዘብ አውጥተው ለፍጆታ ስለሚያውሉት በገበያው የሚኖረው የገንዘብ መጠን ይጨምራል። በዚህም ምክንያት የዋጋ ግሽበትን መቀነስ አይቻልም። የወለዱን ምጣኔ አሁን ካለው የበለጠ ከፍ ሲያደርገው አስቀማጮች ይጨምሩና ባንኮች ለማበደር የሚችሉት የገንዘብ ብዛት ይጨምራል። ከባንኮች በብድር የሚሰጠው ግነዘብም በኢኮኖሚው የሚንቀሳቀሰውን የገንዘብ መጠን ይጨምረዋል። «Damn if you do it; Damn if you don’t ይላሉ የብሔራዊ ባንኩ ኢኮኖሚስት መንግሥት ያለበትን ሁኔታ ሲያስረዱ ፣ «አመድ አፋሽ» እንዲሉ።</p>

<p>በማክስኞ ዕለቱ ስብሰባ የፓርማ አባላት ለጠየቋቸው ጥያቄዎች አቶ መለስ መልስ ሲሰጡ ከጉዳዩ እያፈነገጡ እና እየወጡ መሠረታዊ የኢኮኖሚ ትንታኔዎችን ያቀርቡ ነበር። «ስለ ዋጋ ግሽበት ካወሩት ይልቅ ኢኮን-101 ን ለምክር ቤቱ አባላት ሲያስተምሩ ምቾት እና ቅልጥፍና /Comfort/ ይታይባቸው ነበር። አሁን እርሳቸውን መኾን አልፈልግም ፣ የዋጋ ግሽበቱ አዙሪት ነው። አንዱን ሲሉት አንዱ ይመጣል። ከአራት ዓመታት በፊት እና ከዚያ በኋላ በተከታታይ ለተፈጸሙ የማክሮ ኢኮኖያዊ ማኔጅመንት ችግሮች አሁን የተሰጠ ቅጣት ነው» ይላሉ የአዲስ አበባ ዩኒቪርሲቲው ኢኮኖሚስት። ምርጫ 97ትን ተከትሎ ከተፈጠረው የፖለቲካ ቀውስ በኋላ ለአቶ መለስ ከባድ ማዕበል የኾነው የዋጋ ግሽበት ነው። የማይጋፉት ባላጋራ የኾነባቸው ይኾን? Can He ride out the Storm?</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር መጋቢት 13 ቀን 2000</a></p>

</body>
</html>	
