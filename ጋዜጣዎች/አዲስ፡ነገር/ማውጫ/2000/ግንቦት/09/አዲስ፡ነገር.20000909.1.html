<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ ባልታወቀ በሽታ አንድ ስው ሞቶ ዘጠኙ በልዩ ክፍል እየታከሙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ ባልታወቀ በሽታ አንድ ሰው ሞቶ ዘጠኙ በልዩ ክፍል እየታከሙ ነው</h2>


<p>ምንነቱ ያልታወቀ በሽታ ተገኝቶባቸዋል የተባሉ ዘጠኝ የአዲስ አበባ የተለያዩ ክፍለ ከተሞች ነዋሪዎች በጥቁር አንበሳ ሆስፒታል ለድንገተኛ ሕሙማን ማስተናገጃ በተዘጋጀው ክፍል ለብቻቸው ተለይተው ሕክምናቸውን እንዲከታተሉ እየተደረገ ሲሆን እንዲት የ24 ዓመት ሴት በዚሁ በሽታ ሐሙስ ዕለት ለሕልፈተ ሕይወት ተዳርገዋል።</p>

<p>በድንገተኛ ሕሙማን ማስተናገጃ ክፍል (OPD) እሚሰሩ አንድ ስማቸው እንዳይጠቀስ የጠየቁ ሜዲካል ዶክተር ለአዲስ ነገር እንደተናገሩት በላብራቶሪ ምርመራ ያልተረጋገጠው ይኸው በሽታ በዋነኛነት የእግር እብጠት የሚያስከትል ሲሆን ሣል እና ትኩሣት እንዲሁም በመተንፈሻ አካል ላይ ችግር የሚፈጥር ነው። በሽታው ከሚፈጥረው የቆዳ ሽፍታ ጋርም ተያይዞም ሕሙማኑ የቆዳ መድማት ፣ ከደም ጋር የተቀላቀለ አክታ እና ራስ ምታት እንደሚታይባቸው ዶክተሩ ገልፀዋል።</p>

<p>በጥቁር አንበሳ ሆስፒታል ከዋናው እና ትልቁ ሕንፃ ወጣ ብሎ ከሚገኙት የድንገተኛ ሕሙማን ማስተናገጃ ሁለት ክፍሎች በአንዱ የሚገኙት ያልታወቀው በሽታ ተጠቂዎች በሙሉ ሴቶች ናቸው። የመጀመሪያዎቹ አራት ከጳውሎስ ሆስፒታል ተመርተው ወደ ጥቁር አንበሳ ሲደርሱ ከአምስት ቀን ቆይታ በኋላ ደግሞ ሌሎች አራት የበሽታው ተጠቂዎች ተቀላቀለዋቸዋል። በዚህ ያላበቃው የሕሙማን ቁጥር ሐሙስ ከሰዓት በኋላ በሁለት ተጨማሪ ሰዎች ክፍ ብሏል።</p>

<p>ከሕሙማኑ መካከል ሁለት እህትማማቾች ሲሆን አንዷ በሽታውን መቋቋም ባለመቻላቸው ሕይወታቸው ማለፉን የሆስፒታሉ ምንጮች ይናገራሉ። ሌሎች አራት የበሽታው ተጠቂዎች ደግሞ በልደታ ክፍለ ከተማ ውስጥ የሚኖሩ የቅርብ ጎርቤታሞች ናቸው። እህትማማቾቹና ዘግይተው የሙጡትን ሁለቱን ሕሙማን ጨምሮ ከአየር ጤና የመጡ መሆኑን ለማወቅ ተችሏል። ከጳውሎስ ሆስፒታል ተመርተው እንዲሁም በግላቸው የመጡት እንዚህ ሕሙማን ተመሣሣይ የሆነ የበሽታ ምልክት ቢትይባቸውም የበሽታው አይነት ግን እስከ አሁን ይሄ ነው ተብሎ በግልፅ አልታወቀም።</p>

<p>በሽታው በተከሰተበት ወቅት የእግር እብጠት ልዩ ምልክቱ እንደ ነበር ሁለቱን እህታማማቾች በማስታመም ላይ የነበሩት አጎታቸው አቶ ፍሬሰንበት ክንፈ ለአዲስ ነገር ገልጸዋል። (እህትማአቾቹ) በተለያየ የግልና የመንግሥት የጤና ተቋማት ምርመራ እድርገዋል። ያልዞርንበት የለም» የሚሉት አቶ ፍሬሰንበት «ለተለያዩ በሽታ መድኃኒት ታዞላቸው ጥቁር አንበሳ ከመምጣቸው በፊት ያለፉበትን ሁኔታ ይናገራሉ።</p>

<p>«አንድ ጊዜ ኩላሊት ነው ተብለዋል ፣ ሌላ ቦታ ደግሞ የሳምባ ምች ፣ ብቻ በሽታው ምን እንደሆነ አልታወቀም» በማለት በሃዘኔታ ይገልፃሉ።</p>

<p>በሽታው ለሕክምና ባለሙያዎች እንግዳ እንደሆነ የሚገልጹት በጥቁር አንበሳ የድንገተኛ ሕሙማን ማስተናገጃ ውስጥ የሚያገለግሉት ዶክተር የመጀመሪያዎቹ አራት ሕሙማን ሆስፒታል ከደረሱበት ከግንቦት 1 ቀን ጀምሮ ጠቅላላ የላቦራቶሪ ምርመራ ቢደረግላቸውም በሽታውን ለማወቅ እንዳልተቻለ ለአዲስ ነገር አስረድተዋል።</p>

<p>«በሽታው በትክክል ባይታወቅም ሰዎቹ ላይ ቀድሞ በታየው የበሽታ ምልክት መነሻነት ሕክምና እየተሰጣቸው ነው» ያላሉ ዶክተሩ።</p>

<p>የበሽታውን ምንነት በላቦራቶሪ ለመለየት አዳጋች መሆኑን ተከትሎ ሐኪሞች ፣ አስታማሚዎች እንዲሁም የፅዳት ባለሞያዎች ወደ ሕሙማኑ ክፍል ሲገቡ እና ሲወጡ አፍንጫና አፋቸውን በጭንብል ይሸፍናሉ። በሽተኞቹን ከሚከታተሉ ዶክተሮችና ነርሶች ውጭ ወደ ክፍሉ የሚሄድ እንደሌለም በድንገተኛ ሕሙማን ማስተናገጃ ክፍል ውስጥ የሚሠራ አንድ ነርስ ስለሁኔታው አብራርቷል።</p>

<p>በጤና ጥበቃ ሚኒስቴር የሕዝብ ግንኙነት መምሪያ ኃላፊ አቶ አህመድ ኢማኑ በሽታውን በተመለከተ ይሄ ነው የሚባል መረጃ እንዳልደረሳቸው ይገልጻሉ። «የችግሩ ምንነት በግልጽ ይሄነው ብለው ሊያስቀምጡ አልቻሉም። ባለሞያዎች እየተወያዩበት ይገኛሉ። ሲሉ ለአዲስ ነገር ምላሻቸውን ስጥተዋል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ግንቦት 9 ቀን 2000</a></p>

</body>
</html>	
