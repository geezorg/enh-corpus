<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ መንግሥት እና ‹ኅብረት ለሶማሊያ ዳግም ነፃነት› ድርደር ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ መንግሥት እና ‹ኅብረት ለሶማሊያ ዳግም ነፃነት› ድርድር ጀመሩ</h2>


<p>«ኅብረት ለሶማሊያ ዳግም ነፃነት (Alliance for the Reliberation of Somalia) የተባለው የተዋጊ ቡድኖች ስብስብ እና የሶማሊያ የሽግግር መንግሥት ድርድር ጀመሩ። ኅብረት ለሶማሊያ ዳግም ነፃነት የኢትዮጵያ ጦር ወደ ሶማሊያ መግባቱን በመቃወም የተሰባሰቡ ቡድኖች በአሥመራ የፈጠሩት እና በተለይ በሞቃዲሾ ለተከሰቱት ግጭቶች መሪ ተዋናይ ሆኖ የቆየ ነው። ቡድን (ኅብረቱ) የኢትዮጵያ ጦር ከሶማሊያ ድንበር ካልወጣ ለሽግግር መግሥቱ እውቅና አልሰጥም ፣ የእርቅ ውይይትም አላደርግም የሚል አቋም ይዞ መቆየቱ ይታወቃል።</p>

<p>በአፍሪካ ኅብረት የግጭት አፈታት ክፍል (Conflict Management Unit) ኃላፊ የሆኑት ኤል ጋሲም ዋኔ ሰሞኑን ከተለያዩ የአፍሪካ አገሮች ለተውጣጡ ጋዜጠኞች በአዲስ አበባ በተዘጋጀ ሥልጠና ላይ ስለ አፍሪካ ኅብረት እንቅስቃሴ ባስረዱበት ወቅት እንዳሉት የአፍሪካ ኅብረት አሁን የተጀምረው ድርድር ቀጣይነት እንዲኖረው ይፈልጋል። የኅብረት ለሶማሊያ ዳግም ነፃነት መሪዎች ለሽግግር መንግሥቱ እውቅና ሰጥተው ውይይት እንዲጀምሩ በተደረገው ጥረት አፍሪካ ኅብረት መሳተፉን ከኃላፊው ገለፃ ለመረዳት ተችሏል።</p>

<p>ኤል ጋሲም ዋኔ እንዳሉት ከሆነ ሁለቱ ወገኖች በካይሮ እና በናይሮቢ ሁለት ጊዜ ተገናኝተው ተወያይተዋል። ሦስተኛ ውይይታቸውም በዚህ ሳምንት መጨረሻ በጅቡቲ ይካሄዳል ተብሎ ይጠበቃል። የድርድሩን አጀንዳዎች ፣ የኢትዮጵያን እና የጎረቤት አገሮችን ተሳትፎ እና ተያያዥ ጥያቄዎች በተመለከተ ኃላፊዎ ተጨማሪ ማብራሪያ ከመስጠት ተቆጥበዋል። ስለ ድርድሩ መጀመር ከሶማሊያ የሽግግር መንግሥትም ሆነ ከኢትዮጵያ መንግሥት በኩል እስከ አሁን ይፋዊ መግለጫ አልተሰጠም።</p>

<p>ኅብረት ለሶማሊያ ዳግም ነፃነት በመስከረም 2000 በአሥመራ ከተማ በኤርትራ መንግሥት አስተናጋጅነት ሲቋቋም «እስላማዊ ቡድኖችን» እና የቀድሞ ባለስልጣናትን የሚወኩ 400 ተሳታፊዎች ተገኝተው ነበር። ኅብረቱ በዚህ ጉባኤው ለሶማሊያ የሚያገለግል ሕገ መንግሥትም አጽድቆ ነበር።</p>

<p>ኤል ጋሲምን ጨምሮ በርካታ የአፍሪካ ኅብረት ኃላፊዎች ምሁራን ተገኝተው ማብራሪያ በሰጡበት የሦስት ቀናት የጋዜጠኞች ስልጠና ኅብረቱ በአፍሪካ ሰላም እና መረጋጋትን ለመፍጠር በማድረግ ላይ ሰለሚገኘው ጥረት ሰፊ ውይይት ተካሂዷል። ከጋና ፣ ናይጄሪያ ናሚቢያ ፣ ቦትስዋና ፣ ዛምቢያ ፣ ሞዛምቢክ እና ከኢትዮጵያ የተውጣጡ 19 ጋዜጠኞች በዚህ ስልጠና ተሳትፈዋል። ስለ አፍሪካ ኅብረት የሰላም እና የፀጥታ እቅድ (African peace and Security Architecture) በቂ ግንዛቤን ለመፍጠር እና ሚዲያው እና አፍሪካውያን ኅብረቱን እንዲያግዙ የሚረዳ ውጤታማ የመረጃ ፍሰት መፍጠር አስፈላጊ መሆኑ በስልጠናው በተደጋጋሚ ተጠቅሷል። የኅብረቱ የሰላም እና የፀጥታ ምክር ቤት በርካታ ተግባራትን እያከናወነ ቢሆንም አፍሪካውያን በቂ መረጃ እንደሚያገኙ ተወስቷል።</p>

<p>የአፍሪካ ኅብረት የግጭት አፈታት እና የፀጥታ ጥበቃ አቅም ለማጎልበት የሚረዳ የግጭት አፈታት ማዕከል (Conflict Managment Center) በቀጣዮቹ ሁለት ዓመታት በአዲስ አበባ እንዲሚገነባ ታውቋል። ለማዕከሉ ግንባት የሚያስፈልገውን 20 ሚሊዮን ፓውንድ የሚሸፍነው የጀርመኑ ፍሬድሪክ ኤበርት ስቲፍተንግ የተባለው ድርጅት ነው። ከሚያዝያ 28-30 በአፍሪካ ኅብረት ጽ/ቤት የተካሄደውን የጋዜጠኞች ስልጠና ከአፍሪካ ኅብረት ጋር በመሆን ያዘጋጀውም በአዲስ አበባ የሚገኘው የፍሬድሪክ ኤበርት ስቲፍተንግ ቢሮ ነው።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ግንቦት 2 ቀን 2000</a></p>

</body>
</html>	
