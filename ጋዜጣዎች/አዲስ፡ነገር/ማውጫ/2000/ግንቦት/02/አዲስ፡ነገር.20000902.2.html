<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በኮንሶ ወረዳ በተፈጠረው ግጭት 36 ሰዎች ሲሞቱ ከ5000 በላይ ሰዎች ተፈናቀለዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኮንሶ ወረዳ በተፈጠረው ግጭት 36 ሰዎች ሲሞቱ ከ5000 በላይ ሰዎች ተፈናቅለዋል</h2>


<p>በቦረና ዞን በተልተሌ ወረዳ በቦረና እና በኮንሶ ብሔረሰብ አባላት መካከል የተነሳው ግጭት በዚህ ሳምንትም ተባብሶ የ36 ሰዎች ሕይወት የጠፋ ሲሆን ወደ አምስት ሺህ የሚጠጉ ሰዎችን ከቀዬአቸው አፈናቅሏል።</p>

<p>የኮንሶ ወረዳ አስተዳዳሪ አቶ አሬቄ ጌዮቶ ለአዲስ ነገር እንድገለጹት ሚያዚያ 26 ከንጋቱ 12፡00 ሰዓት ገደማ በኮንሶ ወገን 35 ሰዎች እና ከቦረና አንድ ሰው ሞተዋል። በቦረና እና በኮንሶ ብሔረሰብ አባላት መካከል በተደጋጋሚ የሚነሳው ግጭት በአብዛኛው በድንበር ፣ በግጦሽ መሬት እና በውሃ የነበረ ሲሆን ከቅርብ ጊዜያት ወዲህ ቦረናዎች የመሬት ይገባኛል ጥያቄ በማንሳታቸው ችግሩ ተባብሶ መቀጠሉን አቶ አራቄ አብራርተዋል።</p>

<p>«ከተልተሌ የተፈናቀሉት የኮንሶ ሰዎች በአራት ቀበሌ መጠለያ ውስጥ ተቀምጠዋል። በአርባ ሮባ ፣ በካሸሌ ፣ ናላያ ሰገን እና ገሰርጆ በተባሉ ቀበሌዎች የሰፈሩት ሰዎች ቁጥር ከአምስት ሺህ ይበልጣል» ሲሉ የዞኑ አስተዳዳሪ ያስረዳሉ። በካሸሌ ቀበሌ ብቻ ሁለት መቶ ዘጠና ስድስት ተፈናቃዮች ይገኛሉ የሚሉት አስተዳዳሪ ጉዳዩን ለማብረድ የፌዴራል ፖሊስ ጣልቃ መግባቱን ገልፀዋል።</p>

<p>ከቦረና ዞን ጋር ተገናኝቶ ጉዳዩን ለመፍታት ከተልተሌ እስከ ኮንሶ ልዩ ወረዳ ያለው መንገድ ውጥረት የበዛበት በመሆኑ አስቸጋሪ ሁኔታ መፍጠሩን አቶ አራቄ ይናገራሉ። በተልተሌ እና በኮንሶ ልዩ ወረዳ መሀከል የሰባ ኪሎ ሜትር ርቀት ያለ ሲሆን በቦረና ዞን በተልተሌ ወረዳ ሃምሳ ሺህ የሚጠጉ የኮንሶ ተወላጆች በሰባት ቀበሌዎች ውስጥ ይኖራሉ። እነዚህ የኮንሶ ብሔረሰብ አባላት መተዳደሪያቸውን በእርሻና ከብት እርባታ ዙሪያ ያደረጉ ናቸው።</p>

<p>የአካባቢው ተወላጆች እንደሚገልፁት ከሚያዝያ 26 ቀን ጀምሮ የተባባሰው ግጭት እየቀጠለ በመሄዱ በአካባቢው ላይ ከፍተኛ ውጥረት እንዲፈጠርና ሁኔታው በዚሁ ከቀጠለ ከሁለቱም ወገኖች ተጨማሪ የሰው ሕይወት ሊጠፋ እንደሚችል ስጋታቸውን ይገልፃሉ።</p>

<p>ጉዳዩን በተመለከተ የኮንሶ ወረዳ ፖሊስ ኃላፊ ዋና ሳጅን ኃይሉ ወልዴ መረጃ ለመስጠት ፍቃደኛ እንዳልሆኑ ለአዲስ ነገር የገለፁ ሲሆን የቦረና ዞን አስተዳዳሪ አቶ አብዱልቃድር አብዲኑር የግጭቱን ሁኔታ ለማጣራት ወደ ተልተሌ ወረዳ ሔደዋል በመባላቸው በስልክ ሊገኙ አልቻሉም።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ግንቦት 2 ቀን 2000</a></p>

</body>
</html>	
