<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የእነ ስዬ ፎረም ጉዞ ወደ የት?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእነ ስዬ ፎረም ጉዞ ወደ የት?</h2>


<p>አንዳንዴ ቆጣ ፤ አንዳንዴ ቀዝቃዛ አንዳንዴ ፈጠን ፤ አቶ ስዬ አብርሃ ስለ ኢትዮጵያ ፖለቲካ ሲያወሩ በተለያዩ ስሜቶች ውስጥ ያልፋሉ። የአካል ክፍሎቻቸው የስሜቶቻቸውን መለዋወጥ እየተከተሉ ይንቀሳቀሳሉ። ከ16 ዓመታት የበረሐ ትግል ፤ ከ10 ዓመታት የመግሥት ሥልጣን እና ከስድስት ዓመታት የእስር ቤት ቆይታ በኋላ እንኳ የቀድሞውን መከላከያ ሚኒስትር የኢትዮጵያ ፖለቲካ ያደከማቸው አይመስልም። በመኖሪያ ቤታቸው ሳሎን መግቢያ በር ጉበን በላይ የተንጠለጠለው የሜጀር ጄነራል ኅየሎም አርአያ ፎቶ የኢትዮጵያ ፖለቲካ በመጻፊያው አማን በአማን ኾኖ በ«ገብስ ዘገና» ብቻ እንደማይጠናቀቅ ምስክር ነው።</p>

<p>የምላጭ ላይ ፖለቲካ አቶ ስዬ ይህን አላጡትም። በኢትዮጵያ ፖለቲካ መሳተፍ «በምላጭ ላይ እንደ መራመድ» መኾኑን አበክረው ይገልጻሉ። «ብርሃኑ ምን ኾነ? እነ ብርቱካን ምንድን ነው ያጋጠማቸው? የቅንጅት ሰዎች ምን መጣባቸው? ሲሉ ይጠይቃሉ «ተበላሽቷል» የሚሉትን የኢትዮጵያ ፖለቲካ ጨዋታ አደጋ የቅርብ ምሳሌዎች በማንሣት ለማስረዳት። የእሳቸው የሕይወት ታሪክ የፖለቲካ አመድ አፋሽነት ምሳሌ ነው። ቦሌ በሚገኘው መኖሪያ ቤታቸው በራፍ ላይ ወደ ውስጥ የሚገቡ እና የሚወጡ ሰዎችን በአይነ ቁራኛ የሚያማትሩ የደኅነት ሠራተኞች ይታያሉ።</p>

<p>አቶ ስዬ ከእስር ቤት ከወጡ አንድ አመት ቢሞላቸውም አሁንም በመኖሪያ ቤታቸው ተወስነው ሲጠበቁ ሙሉ በሙሉ ነፃ አይደሉም። «ዝም ብዬ ብኖር ይሻለኝ አልነበረም። እንዲያ ባደርግ ሥር ሥሬ የሚሉት ፖሊሶች ይኖሩ ነበር? ልጆቼን ማሳደግ አይሻለኝም ነበር? በማለት ይጠይቃሉ አቶ ስዬ የቀኝ እጃቸውን ከግራ ወደ ቀኝ እያወራጩት። ትንፋሻቸውን ስብስበው እንኳን ሳይጨርሱ ግን ለራሳቸው ጥያቄ መፍትሔ ይሰጣሉ ፤ በጥያቄ። «እኔ ካላደገግኹት ማን ያድረገው? እንዴት ተጥሎ ይሸሻል? አገር እየተዋረደ? አገር እየተባለሸ? ሰው የለውም እንዴ ይኽ አገር እየተባለ?»</p>

<p>አቶ ስዬ ከእስር ቤት ከወጡ በኋላ በኢትዮጵያና በአሜሪካ በተለያዩ መድረኮች በአገሪቱ ወቅታዊ ኹኔታ ላይ አስተያየት ሲሰጡ ቆይተዋል። ቀድሞ ነገር ብዙዎች ተከታታዮቻቸውም አቶ ስዬ ወደ ፖለቲካው በተሳታፊነት እንደሚመልሱ ጥርጥር አልነበራቸውም። ማክሰኞ ሰኔ 17 ቀን 2000 ዓ.ም ፤ አቶ ስዬ ስለ ወደፊቱ ጉዟቸው መልስ ስጥተዋል። እርሳቸው እና የቀድሞው የኢ.ፌ.ድ.ሪ ፕሬዚዳንት ዶ/ር ነጋሶ ጊዳዳ ከአራት የፖልቲካ ፓርቲዎች - የኢትዮጵያ ዴሞክራሲያዊ ኃይሎሽች ኅብረት ፤ አረና ትግራይ ለዴሞክራሲ እና ፍትሕ ፤ የኦሮሞ ፌዴራሊስት ዴሞክራሲያዊ ንቅናቄ እና የሶማሌ ሕዝቦች ዴሞክራሲያው ንቅናቄ - ጋር በመኾን «መድረክ ለቲትዮጵያ ዴሞክራሲያዊ ትብብር» የተሰኘ የተቃዋሚ ፖሊቲካ ፓርቲዎች የምክክር መድረክ ማቋቋማቸውን አሳወቁ።</p>

<p>ከእስር ቤት ከወጡ በኋላ ከአቶ ገብሩ ዐሥራት እና ከዶ/ር ነጋሶ ጊዳዳ ጋር በመኾን የጋራ ምክክር መድረጉን የመፍጠር ሐሳብ ሲወያዩበት እንደ ነበር የሚገልፁት አቶ ስዬ በፓርላማ የሚወከሉ ሌሎች ፓርቲዎችም ተመሳሳይ ሐሳብ እንዳላቸው በዶ/ር ነጋሶ በኩል እንደ ተረዱ ይናገራሉ። ከዚያ የቀድሞው ፕሬዚዳንት እነዚህን መነሣሣት ያላቸውን ወገኖች እንዲያሰባስቡ ሐላፊነት ወስደው የምክክር መድረኩን የመፍጠር ውይይት ተጀመረ። «ዝም ብለን ተባብረናል ከማለት መጀመሪያ ንጣፉን እየደለደልን እንሂድ ፤ ፖለቲካዊ ጉዳዮች ላይ ሰፋ ያለ ውይይት እናዘጋጅ ፤ ከዚያ የሐሳብ መቀራረብ ሲመጣ ስምምነቱ በራሱ ሂደቱን ይመራዋል አልን። ከዚያ ተነሥተን አሁን መግለጫ ለማውጣት ያስቻለንን ውይይት አካሄድን» ያሉ አቶ ስዬ።</p>

<p>ትብብር ቢሄድ ትብብር መጣ የኢትዮጵያ ፖለቲካ ከ15 ዓመታት በላይ በቅርብ የተከታተለው የሕግ ባለሞያው ታደሰ ሞገስ የምክር መድረኩ መፈጠሩን በጋዜጣዎች ላይ ቢያነብም ብዙም እንዳላጓጓው ይናገራል። አንድ ፣ ሁለት፣ ሦስት እያለ ጣቶቹን እየቆጠረ ኢሕአዴግ ሥልጣን ላይ ከወጣ በኋላ በኢትዮጵያ የተቃውሞ ኅይሎች እና ስብስቦች የተመሠረቱ የጋራ ምክር ቤቶችን ፣ የትብብር መድረኮችን ፣ ኅብርቶችን እና ቅንጅቶችን የሚቆጥረው ታደሰ እነዚህ ሁሉ መጨረሻቸው መፈራረስ በመኾኑ «ትብብር ተፈጠር በተባለ ቁጥር የልቤ ምት አይጨምርም» ይላል።</p>

<p>የምክክር መድረኩ መሥራቾችም የእኒያን የጥምረቶች እና የትብብሮች ታሪክ እና ዕጣ ፈንታ አሳምረው ያውቃሉ። አንዳንዶቹ ከዚህ በፊት ተፈጥረው በፈረሱ መድረኮች ተሳታፊዎች እና መሪዎች የነበሩ ናቸው። ይኹንና ከእነዚህ ትብብሮች ድክመት እና ውድቀት ትምርት እንዳገኙ ይናገራሉ። አሁን አካሄዳቸው ጥንቃቄ የተላበሰ ነው። ከብዙ ውይይት በኋላ መለሰተኛ (ንኡስ) ፕሮግራም ለመንደፍ ዐቅደው ከዚያም ቀስ በቀስ ወደ ጥምረት የማምራት ግብ አላቸው። መቻኮል አይታይባቸውም። ከሥልጣን ጥም ፣ ከአደረጃጀት ችግር ፣ ከተለዋዋጭነት አባዜ እና ከሌሎችም የኢትዮጵያን ፓለቲካ ፓርቲዎችን ሲያምሱ ከነበሩ ቀውሶች ራሳቸውን ለማጽዳት ቀድመው ዝግጅት እያደረጉ መኾኑን አበክረው ያሳስባሉ።</p>

<p>የምክክር መድረኩ መመሥረቱን አባላቱ ይፋ ካደረጉ በኋላ «ይህም እንደቀድሞዎቹ መድረኮች ይፈርሳል» ከሚለው ፍራቻ ሌላ የመነጋገሪያ ነጥብ የነበረው የመድረኩ አባል ፓርቲዎች ማንነት ነበር። ከአራቱ ፓርቲዎች ሦስቱ በብሔር ማንነት ላይ የቆሙ የፖለቲካ ድርጅቶች ናቸው። በኅብረት ውስጥ ትልቁን ስፍራ የያዘው የኦሮሞ ሕዝብ ኮንግረስም እንዲሁ የብሔር ፓርቲ ነው። አቶ ስዬ እና ዶ/ር ነጋሶ ደግሞ በብሔር ፓርቲዎች ውስጥ በመሥራችነት . በአባልነት እና በአመራር ሰጪነት ያሳለፉ ናቸው።</p>

<p>አዲስ ነገር ያነጋገረችው አንድ የፖለቲካ ምሁር የምክክር መድረኩን አባላት ከተመለከቱ በኋላ «የብሔር ፓርቲዎች ስብስብ» ሲሉት አንዳንድ ታዛቢዎች ደግሞ «የግራ ፖለቲካ አራማጆች የትብብር መድረክ» ብለውታል። የመድረኩ መሥራቾች ግና የግራ/የቀኝ ፣ የብሔር/ኅብረ ብሔር በሚል ሚና ለይተው እንዳልተሰባሰቡ ይናገራሉ። «ፎረሙ ያስቀመጣቸውን መርሖዎች የሚተገብሩ ፣ መስፈርቶቹን የሚያሟሉ ሁሉ የፎረሙ አባል ለመኾን የሚችሉበት ሥርዐት ተዘርግቷል። ለወደፊቱ ብዙ የብሔር እና አገራዊ ድርጅቶች እንዲሁም ግለሰቦች ለመርሖው እስከ ተሰለፉ ድረስ የስብስቡ አባል ይኾናሉ» ይላሉ የአረና ትግራይ ለዴሞክራሲ እና ፍትሕ ሊቀመንበር አቶ ገብሩ ዐሥራት። አቶ ስዬም ከምሥረታው በፊት በቅርቡ የተመሠረተውን እና በወ/ሪት ቡርቱካን ሚደቅሳ የሚመራውን «አንድነት ለዴሞክራሲ እና ለፍትሕ»ን ወደ መድረኩ ለማስገባት ጥረት መደረጉን ያስታውሱና ድርጅቱ በምሥረታ ላይ ስለነበር እና የራሱን «የቤት ሥራዎች» እየሠራ ስለነብር መግባት እንዳልቻለ ገልጸዋል። «በፖለቲክ ገበያው ላይ ያሉ እና መርሖዎቹን የሚያከብሩ ድርጅቶችን ሁሉ ለማስገባት ሞክረናል። ያልገቡ ከፈለጉ ሊገቡ ይችላሉ ስንልም ጥሪ አድርገናል።»</p>

<p>በኢትዮጵያ ፖለቲካ ፓርቲዎች ላይ በርካታ ምርምሮችን ያደርጉት እና ጥናታዊ ጽሁፎችን የጻፉት የኽሮኒንገን ዩኒቨርሲቲ ሪሰርቸር አቶ አሸናፊ አሐዱ የምክክር መድረኩ ወደፊት ራሱን ወደ ጥምረት ለማሸጋገር የሚያስብ ከኾነ ፎረሙ ተፈጥሮውን በሚገባ መለይት እንደሚገባው ይገልፃሉ። ሁሉንም ዴሞክራሲያዊ መርሖ የሚቀበሉ የተቃዋሚ ፓርቲዎችን ወደ መድረኩ እንዲገቡ ጥሪ አድርጎ የፓርቲዎች ጉባኤ መመሥረት የምክክር መድረኩ ተፈጥርዎን ለምረዳት እንድማያስችለው አቶ አሸናፊ ያስረዳሉ። እኚህ ተመራማሪ አሁን እየሠሩ ባልት ጥናት በኢትዮጵያ ፖለቲካ የተረጋጋ ዴሞክራሲ እንዲኖር ሁልት ዋነኛ የፖለቲካ ፓርቲዎች መኖር አንዳለባቸው የተለያዩ ሞዴሎችን በማስቀመጥ ይከራከራሉ።</p>

<p>እርሳቸው እንድሚሉት አንደኛው የብሔር ፓርቲዎች ኮንግረስ ነው። ኮንግረሱ የተለያዩ ብሔሮችን ፍላጎቶች መሠረት አድርግው የተነሡ የፖለቲካ ድርጅቶችን የሚያስባስብ አካል ነው። የፖለቲካ ሳይንቲስቶች እንዲህ ያለው ድርጅት ከአንድ የብሔር ፍላጎት በላይ ስለሚያንፀባርቅ «ኅብረ ብሔራዊ» ሊባል እንደሚችል ያስረዳሉ። በሕንድ በማእከላዊ ድረጃ ይኹን በየክልሎቹ እንደዚህ ዐይነት ፓቲዎች በስፋት ይገኛሉ። አገሪቱን ለረዥም ጊዜ ያስተዳደረው ኮንረስም በከፊል እንዲህ ዐይነት ተፈጥሮ አለው። አቶ አሸናፊ የብሔር ፓርቲዎች ኮንግረስ ተቀናቃኝ ኾኖ በጉዳዮች ዙሪያ ብቻ የሚሰባስበ ሌላ የፖለቲካ ድርጅት ለኢትዮጵያ አስፈላጊ መኾኑን ይጠቁማሉ። እነዚህ ሁለት ድርጅቶች ፖለቲካውን በውነተኛነት የሚዘውሩት ኾነው ሌሎች አጫፋሪ አገራዊም ኾኑ የብሔር ድርጅቶች ሊኖሩ እንደሚችሉ ተመራማሪው ይገልፃሉ። «ሁለቱ ትልልቅ ፓርቲዎች የተለያዩ ፍላጎቶች ጥምረት በመኾናቸው ፖለቲካው የመሀል ፖለቲካ (Centrist Politics) ይኾናል። ይህም የተረጋጋ ዴሞክራሲን ይፈጥራል።» ያላሉ።</p>

<p>ለተመራማሪው በእነ አቶ ስዬ የተመሠረተው አዲሱ የምክክር መድረክ በአመሠራረቱ ከቀጠለ ኮንግረስ የመኾን ብቃት አለው። አቶ አሸናዊ ከ1970ዎቹ መጨረሻ ጀምሮ በተለያዩ የፖለቲካ ሳይንቲስቶች የብሔር ፓርቲዎች ለዴሞክራ ያላቸው አደጋ ተጠንቶ መቅረቡን በማብራራት ኅብረ ብሔራዊ ኮንግረሶች አደጋውን የመቀንስ ብቃት እንዳላቸው ያስረዳሉ።</p>

<p>አልቪን ራቡሽካ እና ኬኔት ሺናስሌ «(Politics in Plural Societies» ሮበርት ዳህል «Polyarchy ፡ Participation and Opposition» እና ዶናልድ ሃሮዊትዝ «Democracy in Divided Societies»በተባሉ ሥራዎቻቸው የብሔር ፓርቲዎችን አደጋዎች በግልፅ ይተነትናሉ። የእነዚህ አደጋዎች መንሥኤዎች ጠቅለል ተደርገው ሲቀመጡ አራት ናቸው።</p>

<p>የመጀመሪያው አደጋ የፖለቲካ ምሁራን «አስበልጦ የመጫረት ውጤት» (Outbidding Effect) ይሉታል። የብሔር ፓርቲዎች አገራዊ የፖለቲካ ድርጅቶችን ለማሸንፍ የራሳቸውን ብሔር ጥያቄ እና ፍላጎት መመለስ የሚችሉት እነርሱ ብቻ እንደ ኾኑ ይናገራሉ። ይህንንም ለማሳየት የብሔሩን ፍላጎቶች ከፍ አድረገው አጉነው ሽቅብ እና ወደ ጠርዝ ይወስዱታል።</p>

<p>አገራዊ ፓርቲዎች የተለያዩ ቡድኖችን እና ወገኖችን ፍላጎቶች የሚያቻችሉ መፍትሔዎች የሚሰጡ በመኾናቸው የብሔር ፓርቲዎች አጡዘው ለሚያቀርቡት ፍላጎት በቂ መልስ መስጠት ያቅታቸዋል። ከብሔር ፓርቲዎችም ጋር መወዳደር ያቅታቸዋል። የብሔር ፓርቲዎች አስበልጠው ለማጫረት ሲሉ ጽንፈኛ መኾናቸው እና በዚህም ምክንያት ለማሸንፍ ያላቸው ዕድል ስለሚጨምር አጠቃላይ ፖለቲካው የጽንፍ ፖለቲካ ይኾናል ፣ የመሀል ፖለቲካ ይጠፋል።</p>

<p>አቶ አሸናፊ «አስበልጦ መጫረት» (Outbidding) ለማሳየት እንደ ምሳሊ የሚጠቀሙበት በ1960ዎቹ መጨረሻ እና በ1970ዎቹ መጀመሪያ በህ.ወ.ሓ.ት እና ኢ.ሕ.አ.ፓ መካከል በትግራይ የነበረውን ቅራኔ ነው። «ህ.ወ.ሓት ኢ.ሕ.አ.ፓ የትግራይ ሕዝብን ጥያቄ መመለስ ፍላጎቱን ማሟላት አይችልም የሚል አቋም ነብረው። የትግራይ ሕዝብን ፍላጎት ለመረዳትም ኾነ መልስ ለመስጠት የሚችለው እርሱ ብቻ እንደ ኾነም ያምን ነበር። ጥያቄውቹንም አጡዟቸው ነበር። ህ.ወ.ሓ.ት በዚሁ ሂደት ከኢሐአፓ አስበልጦ ተጫረተ። በሁለቱ ቡድኖች መካከል የነበረው ተቀናቃኝነትም በህ.ወ.ሐ.ት አሸናፊነት ተጠናቀቀ።» ይላሉ።</p>

<p>የብሔር ፓርቲዎች ለዴሞክራሲ ያላቸው አደጋ ሁለተኛ መንሥኤ ዴሞክራሲ እንዲሠራ መኖር ያለብት አነስተኛ የፖለቲካ ኅብረተሰብ (Minimal Political Community) እንዲሸረሸር ማድረጉ ነው። ተመራማሪው እንደሚሉት ኅብረ ብሔራዊ ፓርቲዎች ባልተቆጣጠሩት መድረክ የብሔር ፓርቲዎች በአብዛኛው የሚያንፀባርቁት የብሔራቸውን ፍላጎት ብቻ ስለኾነ በተለያዩ ወገኖች መካከል ያላው የጋራ ፍላጎት ላይ ትኩርት መደረጉን ይቀንሳል። ያለጋር ፍላጎት ደግሞ የፖለቲካ ማህበረስብ ሊፈጠር አይችልም። የፖለቲካ ማኅብረሰብ መጥፋት ደግሞ ዴሞክራሲ እንዳይተገበር እንቀፋት ይኾናል። ለዚህም አቶ አሸናፊ የቀድሞዋን ዩጎዝላቪያ እንደ ምሳሌ ይጠቅሷታል።</p>

<p>የአገደጋው ሦስተኛ መንስኤ የብሔር ፖለቲካን የሚያራምዱ ፓርቲዎች የሚፈጥሩት የፖለቲካ ቅራኔ በሌሎች ፓርቲዎች መካከል ከሚነሡ የፖለቲካ ፓርቲዎች ቅራኔዎች ይልቅ ሊጠቡ እና ሲፈቱ ያለመቻላቸው ነው። ዶናል ሃሮዊትዝ በብሔር ፖለቲካ ምክናያት የሚመጡ ልዩነቶ አርቲፍሻል እንኳ ቢኾኑ «በጣም የተወጠሩ (Intese)» እንደ ኾኑ «Democracy in Divided Societie» በተባለ ጽሑፋቸው ይተነትናሉ። ከብሔር ጋር ባልተገናኙ ኢኮሚያዊ እና ማኅበራዊ ጭብጦች ዙሪያ የተደራጁ የፖለቲካ ፓርቲዎች በሚበዙባቸው አገሮች በጉዳዮቹ ላይ ጠንካራ እና አንዳንዴም ከረር ያሉ ውይይቶች ይደረጋሉ ፤ በሁሉም ወገን ያሉ ስዎች ሐሳባቸውን እና አቋሞቻቸውን በከፍተኛ ስሜት ያንጸባርቃሉ። ነገር ግን እንደ ሃሮዊትዝ አመለካከት ክርክሮቹ እና ፉክክሮቹ የሞት እና የሽረት አይደሉም። አንዱ ወገን ሲያሸንፍ ሌላኛው ወገን «ሐሳቤ ተሸንፈ እንጂ ብሔሬ ተሸነፈ» እንደማይል ህሮዊትዝ ያስረዳሉ። የማሸነፍን እና መሸነፍን ከማነንት ጋር የሚያያዝ ፖለቲካ ለዴሞክራሲ ምቹ አይደለም።</p>

<p>የፖለቲካ ምሁራን አራተኛው የአደጋ መንሥኤ ብለው የሚያስቀምጡት የብሔር ተብለው የሚቀርቡ ፍላጎቶችን ለማሟላት አስቸጋሪ መኾኑን ነው። «ሠራተኛ በቀን ስምንት ሰዓት ብቻ መሥራት አለበት የሚል ጥያቄ የሚያቀርብ የፖለቲካ ፓርቲ አይ አሁን የሚሥራው 12 ሰዓት ነው ፤ በአንዴ አራት ሰዓት ከቀነስን ኢኮኖሚያችንን ይጎዳል። ስለዚህ ለጊዜው 9 1/2 ሰዓት ይሠራ ብሎ መደራደር እና መስማምት ይቻላል። «የራስ ገዝ ይሰጠኝ» ከሚል የብሔር ፓርቲ ጋር ግን ተደራድሮ ፍላጎትን ማሟላት ይከብዳል፡ አቀራራቢ ወይም አመቻማቺ መፍትሔ ለማግኘት ያስቸግራል» ይላሉ አቶ አሸናፊ።</p>

<p>የብሔር ፓርቲዎች በዴሞክራሲ ላይ የሚደቅኑትን አደጋ ከሚቀንሱት ነገሮ መካከል አንዱ የብሔር ፓርቲዎች ኮንግረስ ነው። በኮንግረሱ የሚታቀፉ የብሔር ድርጅቶች በየጊዜው ስለሚመካከሩ እና ስለሚወያዩ አንዱ የሌላውን ፍላጎት የመረዳት ብቃትን ያዳብራሉ። የየብሔራቸውን ፍላጎት የማሟላት በአንድ ሥርዕት እና ስልት ውስጥ ሲሠሩ ማቀራረብ ወይም ማመቻመች ይጀምራሉ። ፓለልቲካው የጽንፍ መኾኑ ይቀርና የመሀል ይኾናል። «ተመልከት ፤ ኦፌዴን እና አረና የፖለቲካ ጥምረት ሲፈጥሩ ምን እንደሚከሠት። ኦፌዴን የሚወክለውን ሕዝብ ፍላጎት እና ምኞት የአረና መሪዎች ይረዳሉ ፣ አረና የሚወክለውን ሕዝብ ፍላጎት ደሞ የኦፌዴን መሪዎች ይገነዘባሉ። ይህ ሂደት አስበልጦ መጫረትን ይቀንሳል። ኢሕአዴግ ውስጥ ያሉ የብሔር ድርጅቶች የተፈጠሩት ለህ.ወሐ.ት አይዲዎሎችጂ ማስፈጸሚያ እና ስልጣን መቆናጠጫ ተብሎ ባይኾን ኖሮ በግንባሩ እንዲህ ያለ መስተጋብር ተፍጥሮ ድርጅቱ ወደ እውነተኛ ኮንግረስነት ማደግ ይችል ነበር» ይላሉ አት አሸንፊ።</p>

<p>የብሔር ፖለቲካ ውስጥ ያሳለፉት ብዙዎቹ የአዲሱ የምክክር መድረክ መሥራቾች «እነዚህ አደጋዎች ዴሞክራሲያዊ ሥርዐት በሚገባ ቢኖር ቀስ ብለው መፈታት ይችላል» ብለው የሚያሙ ናቸው። በኢትዮጵያ ከብሔር ፖለቲካ ጋር ተገናኝተው የተፈጠሩ አደጋዎች በአብዛኛው ገዢው ፓርቲ ጥያቄዎችን ለማፈን በመሞከሩ የሚመጣ መኾኑን ያወሳሉ። «ጉልበተኛ ሁሉን ነገር በጉልበት የሚፈታው ይመስለዋል» ይላሉ አቶ ገብሩ።</p>

<p>ይኹንና ገብሩም ሌሎች የምክክር መድረክ አባላት መድረካቸው በብሔሮች መካከል ያለውን ውጥረት ለማብረድ የሚያስችል መኾኑን ያምናሉ። «ከፖለቲካው ባሻገር የሚያሳስበን ያለው የሕዝብ ለሕዝብ ግንኙነት ነው። ያለመተማመን ፣ መጠራጠር እና ሲከፋም መገዳደል በተደጋጋሚ እየታየ ነው። ለእነዚህ ሁኡ ጥያቋዎች መልስ መስጠት አገሩን ከሚወድ ዜጋ ሁሉ የሚጠበቅ ነው» ያላሉ አቶ ገብሩ ዐሥራት ፎረሙ ከተመሠረተባቸው ምክንያቶች አንዱን ሲያስቀምጡ።</p>

<p>አቶ ገብሩ ይህን ሲናገሩ ፎረሙ የብሔር እንዳልኾነ ለማስረዳት እየተጠነቀቁ ነው። መሥራቾቹ ይህን የሚፈልጉት አይመስልም። አቶ አሸናፊ ግን «መድረኩ ወደ ጥምረት ከማደጉ በፊት የራሱን ባሕርይ ካልተረዳ በኋላ በውስጥ በሚፈጠረው ቅራኔ (Dialectical Contradiction) ምክንያት የመፈራረስ አደጋ ያጋጥመዋል» ሲሉ ይከራከራሉ። «ከአገራዊ (Pan-Ethiopian) ኃይሎች ጋር በመተባበር ገዥውን ፓርቲ ለመታገል ሌሎች ከፎረምነት የማያልፍ ፎረሞችን መፍጠር ይችላሉ። ወደ ጥምረት የሚያድግ ፎረም ግን ወሳኝ ቅራኔ ያልቸውን ኅይሎች መሰብሰብ የለበትም። ኢሕአዴግን ለመቃወም ያለው ፍላጎት እና ስሜት ብቻ እነዚህን ወገኖች አጣምሮ ሊያቆይ አይችልም። አሁን በጀመሩት አደርጃጀት መቀጠል አለባቸው» ይላሉ ለመሥራቾቹ ምክር ሲሰጡ።</p>

<p>አቶ ስዬ ስለ እነዚህ እና ሌሎች የምክክር መድረኩን የሚመለከቱ ጉዳዮች ሲያነሡ እና ሲከራከሩ ከብዙ የተቃውሞ ፖለቲካ አባላት በተለየ ንግግሮቻቸውን የሚደመድሙት «ያሉት አንዲፈጸምና የማስፈጸሚያ ስልት እና ስርዐት (ሞዳሊቲ) ያስፈልጋል» በማለት ነው። እነዚህ ቃልት ሰውየው ለአደረጃጀት ያላቸውን ቆፍሮ እና ተኩሮ የመመልከት ኅያል እና ስልት ትኩርት (Keen Awarenes)) የሚያሳዩ ናቸው።</p>

<p>በተቃውሞ ወገን የኢኮኖሚ እና የፖለቲካ አማርጭ ሐሳቦች አልጠፉም። በማደራጀት የተካኑ ፖለቲከኞች ግን በጣም ጥቂት ናቸው። የአቶ ስዬ የ16 ዓመታት የትግል ታሪክ እና ከዚያም በኋላ በኢሕአድግ ውስጥ በከፍተኛ ሥልጣን ዕርከን ላይ የነበረችው ቆይታ የድረጅትን አስፈላጊነት በግልጽ አሰተምሯቸዋል። አንድ አዲስ ነገር ያነጋገራቸው የደኅንነት አማካፊም አዲሱ የትብብር መድረክ የተቃውሞው ቡድን የሚያበረክተው አዲስ ስጦታ ይህ እንደ ኾነ ይናገራሉ - መደራጀት የሚሰጠውን ኃይል የሚያውቁ እና ሕዝብን አስተባብረው በመታገል ሥልጣን ላየ መውጣት ያቻሉ ፖለቲከኞችን።</p>

<p>«ቅንጅት የፈጠረው ሕዝባዊ ማዕከል ቀላል አይደለም። ነገር ግና ማዕከሉን የሚገራበት ፤ የሚፈልገውን የሚያሠርግበት ድርጅት አልነበረውም። ስለዚህ ጥቃት ሲመጣበት በቀላሉ ሊሠባበር ችሏል። የቅንጅት ውድቀት መሬት የረገጠን የመደራጀት አስፈላጊነት በግልጽ ያሳየ ነው። ስዬ ፣ ገብሩ ፣ አረጋሽ ፣ አውዓሎም እና ሌሎች ከኢሕአዴግ የወጡ ፖሊቲከኞች ወደ ተቃውሞው ፖለቲካ ይዘዋቸው ከሚመጡ ክሂሎች መካከል ዋነኛው የማደራጀት ብቃትን ይመስለኛል» ያላሉ አማካሪው።</p>

<p>በ1993 ዓ.ም ህ.ወ.ሓ.ት ለሁለት ሲሠነጠቅ በጠቅላይ ሚኒስትር መለስ ዜናዊ የሚመራው ቡድን አሸናፊ ኾኖ ተቀናቃኞቹን ከፓርቲ ሲያስወግድ በአንጃነት ተፈርጀው ከኢሕአዴግ የወጡ አባላት በተከታታይ ባወጧቸው ጽሑፎች የኢትዮጵያን ፖለቲካ ግምገማ ሰጥተው ነበር። ከእነዚህ ጽሑፎቻቸው በአንዱ የተቃዋሚው ወገን ያለበትን ችግር ዘርዝረው አስቀምጠዋል። የዚህ ጽሑፍ አጠቃላይ መፈስ እነዚህ ፖለቲከኞች ዋነኛውን የተቃውሞ ጎራ (Mainsteam Opposition) እንደማይቀላቀሉ የሚጠቁም ነበር። እስከ ቅርብ ጊዜ ድረስም ይህን ሳያደርጉ ቢቆዩም በምክክር መድረኩ አማካይነት ከተቃዋሚው ቡድን አንዳንድ አባላት ጋር መሥራት ጀምረዋል።</p>

<p>የድኅንነት አማካሪው ከአደረጃጀት ዕውቀት ሌላ እነዚህ ሰዎች ከኢሕ አዴግ የወጡ በመኾናቸው ለተቃዋሚው ወገን ሌላም ቁልፍ እንደሚሰጡ ይገልጻሉ። «በዚምባብዌ በቅርቡ የተፈጠረው የፖለቲካ ሂደት አንድ መል እክት አለው። 2004 በኋላ በአገሪቱ ፖለቲካ አንድ በብዙ ተንታኞች ዘንድ የማይጠቀስ ነገር ተፈጥሯል። የዛኑ - ፕ ኤፍ በርካታ አባልት በገሃድ እና በኅቡ እ ኤም.ዲ.ሲን ተቀላቅለዋል። ጆናትና ሞዮን የመሳሰሉ ለሙጋቤ በጣም ቅርብ የኾኑ ሰዎች ወደ ኤም.ዲሲ እንኳን ባይገቡ የተቃውሞን ጎራ ተቀላቅለዋል። ይህ የፈጠረው የወቅታዊ ኹኔታዎች ግፊት (Current)ቀላል አይደለም።</p>

<p>እነዚህ አዲስ ተቃዋሚዎች በዛኑ ፒኤፍ ውስጥ በሙጋቤ ላይ የሚደረገው ተቃውሞ እንዲበረክት ከውጭ ኾእው ግፊት ለማድረግ ችለዋል። ተቃዋሚዎችም ዛኑን በደንብ ማወቅ ጀምረዋል። የትኛውም ባለሥልጣን ሙጋቤ ላይ ተጽዕኖ ማድረግ ይችላል? የተኛው ሙስኛ ነው? የተኛው ተቃዋሚ ነው? የዛኑ ዕቅድ ምንድ ነው? ለእነዚህ ጥያቄዎች ተቃዋሚዎች መልስ ማግኘት የጀመሩት ከ2000 በኋላ ነው። መልእክቱ ግልጽ ነው ፤ ልታሸንፈው የምትፈልገውን ቡድን ማወቅ አለብህ» ይላሉ ኮንስልታንቱ። አቶ ስዬ ፤ አቶ ገብሩ እና ሌሎች አሁን የምክክር መድረኩ አባላት የኾኑ ፖለቲከኞች ኢሕአዴግን ጠንቅቀው የተረዱ ናቸው።</p>

<p>የምክክር መድረኩ ለኢትዮጵያ ሊያመጣው የሚችለው የመሀል ፖለቲካ ፤ የአደረጃት ከሂል እና ኢሕአዴግን በቅጡ የማወቅ ዕድል እንዳለ ኾኖ ቀድሞ የነበሩ የፖለቲካ ጥምረቶች የገጠሟቸው በርካት ፈተናዎች እርሱንም ይጠብቁታል። የመጀመሪያ ፈተናው ባለው የፖለቲካ ስፍራ መንቀሳቀስ እና መደራጀት የመቻል አቅሙ ነው። የፖለቲካ ታዛቢዎች ከዚህ ጋር በተገናኘ ሁለት መሠረታዊ ቁም ነገሮችን ያነሣሉ። አንደኛው ኢሕአዴግ በፖለቲካ ስፍራው ላይ ያለው አጠቃላይ ቁጥጥር በመጨመሩ ለየትኛውም የፖለቲካ ፓርቲ መደራጀት እና መንቀሳቀስ የሚፍጥረው ችግር ነው። ሁለተኛው ይኽኛው የትብብር መድረክ እንደ አቶ ስዬ አብርሃ ፣ ዶ/ር መራራ ጉዳና ፣ ፕሮፌሰር በየነ ጴጥሮስ እና አቶ ቡልቻ ደመቅሳ ዐይነት በኢትዮጵያ ፖለቲካ በሚገባ የታወቁ እና ኢሕአዴግ ሊቆጣጠራቸው የሚቀልውን ግለሰቦች ይዞ ለመንቀሳቀስ የበለጠ ማሽቸገሩ ነው። በአቶ ስዬ ቤት ደጃፍ ያልው ኹኔታ ይህን ያሳያል። በዐይነ ቁራኛ እየተጠበቁ ማደራጀት እና ፖለቲካን ማስፋፋት አስቸጋሪ ነው። አቶ ገብሩ ግና ምንም እንኳን የፖለቲካ ስፍራው ለጨዋታ ጠባብ ቢኾንም «የፖለቲካ እና የሞራል የበላይነት ያለው ሕዝባዊ ፓርቲ ያሸንፋል» ብለው ይከራከራሉ። በትግራይ የእርሳቸው ፓርቲ በአስቸጋሪ የፖለቲካ ኹኔታ ውስጥ «አዎ! ከህ.ወ.ሓ.ት ሌላ አማራጭ ያስፈልገናል» ያሉ 1250 የሚኾኑ ስዎችን በአባልነት ማስፈረሙን ለክርክራቸው እንደ ምሳሌ አድርገው ይገልጻሉ።</p>

<p>ሁለተኛው ችግር የገንዘብ ነው። አዲሱ የፖለቲካ ፓርቲዎች ዐዋጅ የገንዘብ ምንጭንም የሚቀንስ ነው። በተለይ ከዳያስፖራ ኢትዮጵያውያን ገንዘብ መሰብሰብ ሕጉ እጅግ አስቸጋሪ አድርጎታል። እንደ ቀድሞው ቀላል ቢኾን እንኳ አሁን በፎረም ውስጥ ያሉት የፖለቲካ ፓርቲዎች በዳያስፖራው ዘንድ ያላቸው መሠረት ጠንካራ አይደለም። የኢኮኖሚው ችግር ምርጫ 97 ከፈጠረው የማቀዝቀዝ ተጽዕኖ (Chailling Effect) ጋር ተዳምሮ ከአገር ውስጥ ገንዘብ መሰብሰብ ከባድ ያደርገዋል። ያለ ገንዘብ ደግሞ ማደራጀትም ይኹን ለምርጫ መወዳደር ያስቸግራል።</p>

<p>ከምርጫ 97 በኋላ በሕዝቡ ውስጥ ያን የመስለ የለውጥ ፍላጎት እና ጉጉት (Ezcitement) መፍጠር ሌላው ፈተና ነው። የኢትዮጵያ ፖለቲካን የሚከታተሉ አንዳንድ ታዛቦዎች ደግሞ የትብብር መድረኩ «በሰዎች መካከል በሚፈጠር ግጭት ምክንያት ተጠልፎ ሊወድቅ እንደሚችል» እየተነበዩ ነው። አዲሱ የትብብር መድረክ በኢትዮጵያ ፖለቲካ ግዙፍ ስፍራ ያላቸውን ፖለቲከኞች የሰበሰበ በመኾኑ ከሌሎች የትብብር መድረኮች በበለጠ ለዚህ አደጋ የተጋለጠ ነው። አንዳንዶቹ አባሎች ከዚህ በፊት በነበሩ የሰብእና ጦርነቶች ውስጥ ያለፉ እና አብሮ የመሥራት ብቃታቸውን ያላሳዩ ናቸው። አቶ ስዬ እና አቶ ገብሩ ይህ ለሂደቱ ፈተና እንደ ኾነ ቢረዱም የሥልጣን ጥምን በሕግ እና በሲስተም መግታት እንደሚቻል ያምናሉ።</p>

<p>መሥራቾቹ እንደሚሉት የትብብር መድረኩ የተለያዩ ፍልጎቶች ያሏቸውን ብዙ የፖለቲካ ፓርቲዎች የሚያካትት እና እነርሱን ይዞ ወደ ጥምረት የሚያመራ ከኾነም ፓርቲዎቹን የሚያስማሙ መሠረታዊ የጋራ መስማሚያዎችን (Basic Minimum) ማግኘት ሌላው ችግር ነው። ከተገኙም በኋላ የሁሉንም ፍላጎት በማይጻረር ኹኔታ እነዚህን ፍላጎቶች ማስፈጸም ሌላው ፓርቲውን የሚጠብቀው ችግር ነው። እንዲህ ያሉት ድርጅቶች የሚያጋጥማቸው የጠራ ግብ ማጣት ጉዟቸውን ሊያሰናክልም ታይቷል። በብረታዊ ትግል ተፈትነው ያለፉት እነ አቶ ስዬ እና በኢትዮጵያ የተቃውሞ ፖለቲካ ውጣ ውረድ የተጓዙትን እነ ዶ/ር መረራ አሁንም ከቀድሞው ወዳላነሰ ፈተና ምዕራፍ እየተሸጋገሩ ነው። Can they beat the odds?</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ሰኔ 28 ቀን 2000</a></p>

</body>
</html>	
