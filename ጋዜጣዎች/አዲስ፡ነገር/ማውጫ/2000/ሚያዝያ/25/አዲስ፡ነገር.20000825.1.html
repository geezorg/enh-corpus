<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በቦረና ዞን በተነሳ ግጭት አራት ሰዎች ሞተው በሺህ የሚቆጠሩ ተፈናቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቦረና ዞን በተነሳ ግጭት አራት ሰዎች ሞተው በሺህ የሚቆጠሩ ተፈናቀሉ</h2>


<p>በኦሮሚያ ክልል በቦረና ዞን በተልተሌ ወረዳ በቦረና እና በኮንሶ ብሔረሰብ አባላት መካከል በተነሣ ግጭት አራት ሰዎች ሲሞቱ አንድ ሺህ አራት መቶ አስራ ሰባት ሰዎች ከመኖሪያቸው ተፋናቅለዋል።</p>

<p>በሁለቱ ብሔረሰብ አባላት መካከል የተነሳው ግጭት መንስኤ ከእርሻና ከግጦሽ መሬት መስፋፋት ጋር ተያይዞ እንደሆነ የኮንሶ ልዩ ወረዳ ጽሕፈት ቤት ኃላፊ አቶ ከበደ ገልሶሞ ለአዲስ ነገር ገልፀዋል። ግጭቱ ከተነሣ አራት ሳምንታት ማስቆጠሩን የሚናገሩት አቶ ከበደ አልፎ አልፎ ቢቀዘቅዝም ካለፈው ዓርብ ሚያዝያ 37 ጀምሮ ተባብሶ በመቀጠሉ ሰዎች ሊሞቱ ችለዋል ሲሉ ስለሁኔታው ገልፀዋል።</p>

<p>በግጭቱ ምክንያት በሁቱሴ ፣ ጨቢ እና ኩልቻ ከተባሉ ቦታዎች 1417 ሰዎች የተፈናቀሉ ሲሆን በአሁኑ ወቅት በኮንሶ ልዩ ወረዳ በሚገኘው አባሮባ በተባለው ቀበሌ በድንኳን ውስጥ ተጠልለው እንደሚገኙ የተወሰኑት ደግሞ ወደ ሌሎች ቦታዎች መሰደዳቸውን አቶ ከበደ ተናግረዋል።</p>

<p>ከተልተሌ ወርዳ ተፈናቅለው ያሉ ሌሎች ሰዎች በአዲስ ነገር እንደተገለጹት ደግሞ ቤታቸው በመቃጠሉ ከአካባቢው እንደተሰደዱ እና በግጭቱም ሰዎች መቁሰላቸው እና ከመኖሪያቸው በመፈናቀላቸው በችግር ውስጥ መሆናቸውንና እርዳታም እንዳላገኙ በማለት አማረዋል።</p>

<p>በቦረና ዞን በተደጋጋሚ ግጭት የሚከሰት ሲሆን ባለፍው ሳምንት በተነሳው ግጭት አንድ የሶማሌ ክልል የዞን አመራር በመገደላቸው ተገቢውን ጥበቃ አላደረጉም በሚል የቦረና ዞን ፖሊስ ባልደረባ የሆኑት አቶ ጉዬ አሬሮ የተባሉ ግለሰብ ማሰሩን በቦረና የሚገኙ ምንጮቻችን ገልጸዋል። የቦረና ዞን ፖሊስ ባልደረባ ዋና ኢንስፔክተር ዲባ ሊበን ስለ ግጭቱ እና ታስረዋል ስለተባሉት የፖሊስ ባልደረባ አጣሪ ኮሚቴ ተቋቁሞ እየተጣራ እንደሆነ ለአዲስ ነገር የገለጹ ሲሆን ማጣራቱ እስኪጠናቀቅ ተጨማሪ ማብራሪያ መስጠት እንደማይችሉ ተናግረዋል።</p>

<p>ሚያዝያ 2 ቀን በቦረና እና በሶማሌ አዋሳኝ ቦታዎች የተነሳው ግጭት በግጦሽ መሬት እና በውሃ አጠቃቀም ላይ ከሚፈጠሩ የይገባኛል ጥያቄዎች ጋር ተያይዞ የነበረ ሲሆን በቦረና ዞን የተከሰተው ረሃብ ለችግሩ መባባስ እንደምክንያት ይጠቀሳል። የቦረና ዞን 95 ሺህ ስኩዌር ኪሎ ሜትር የሚሸፍን ሲሆን በዞኑ ከ2 ሚሊዮን ሕዝብ በላይ ይኖራል ተብሎ ይገመታል። በአሁኑ ወቅት በአካባቢው በተከሰተው ድርቅ እስከ 500 ሺህ የሚደርሱ ሰዎች ለድርቅ አደጋ ተጋልጠዋል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ሚያዝያ 25 ቀን 2000</a></p>

</body>
</html>	
