<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አሰፋ አብርሃ በታሰሩ በሰባት ዓመታቸው ኀሙስ ዕለት ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ አሰፋ አብርሃ በታሰሩ በሰባት ዓመታቸው ኀሙስ ዕለት ተፈቱ</h2>


<p>ከ1987 እስከ 1993 ዓ.ም በጠቅላይ ሚኒስትሩ ቢሮ የሚኒስትር ማዕረግ የመንግሥት ልማት ድርጅቶች ተቆጣጣሪ ባለሥልጣን ሐላፊ እንዲሁም የፕራይቬታይዜሽን ኤጀንሲ የቦርድ ሰብሳቢ የነበሩት አቶ አሰፋ አብርሃ ሐሙስ እለት ሐምሌ 24 ቀን 2000 ዓ.ም በታሰሩ በሰባት ዓመት ከሦስት ወራቸው ከእስር ተፈቱ።</p>

<p>አቶ አሰፋ ግንቦት 20 ቀን 1993 ዓ.ም ከበርካታ የባንክ ባለሥልጣናት ፣ የመንግሥት ሠራተኞች እንዲሁም ከነጋዴዎች ጋር በሙስና ወንጀል ተጠርጥረው ወደ እሥር ቤት መግባታቸው ይታወሳል። በወቅቱ ጉለሌ ሳሙና ፋብሪካ ፣ ደብረ ዘይት ዱቄት ፋብሪካ ፣ ጣይቱ ሆቴል ፣ ቅዱስ ጊዮርጊስ ቢራ ፋብሪካ እና ሐረር ማተሚያ ቤትን ከዋጋቸው በታች እንዲሸጡ አድርገዋል በሚል ክስ ቀርቦባቸው ነበር። ጉለሌ ሳሙና ፋብሪካን ፣ ሐረር ማተሚያ ቤትን እና ጣይቱ ሆቴልን ገዝተው የነበሩት አቶ ፍፁም ዘአብ አስገዶም ከግዥው ጋር በተያያዘ ታስረው የቆዩ ቢሆንም ከእነ አቶ ስዬ ጋር ተፈትተዋል።</p>

<p>አቶ አሰፋ አብርሃ በሰብሳቢነት በሚመሩት የፕራይቬታይዜሽን ኤጀንሲ የቦርድ አባል የነበሩት አቶ ሶፍያን አሕመድ ፣ አቶ ተፈራ ዋልዋ ፣ አቶ መስፍን ለማ ፣ ዶ/ር ከበደ ታደሰ እና አቶ ማኅተመ ሰሎሞን «ሁላችንም በስምምነት ውሳኔ የወሰንን ሲሆን ሃላፊነታችንም የጋራ ነበር» ሲሉ ለጠቅላይ ፍርድ ቤት መመስከራቸው ይታወሳል። አቶ አሰፋ አብርሃ እና የኤጀንሲው ሥራ አስክያጅ የነበሩት አቶ በሻህ አዝምቴ በአንድ መዝገብ ተከሰው ጉዳያቸው ሲታይ ቆይቶ ጠቅላይ ፍርድ ቤት ሐምሌ 3 ቀን 1999 ዓ.ም በሰጠው ውሳኔ አቶ በሻህ የስምንት ዓመት እስራት የተፈረደባቸው ሲሆን በአመክሮ ኅዳር ወር ውስጥ ከእስር ሊለቀቁ ችለዋል። አቶ አሰፋ አብርሃ ከተከሰሱበት ወንጀል ውስጥ በአብዛኞቹ ነጻ ሲባሉ ከደብረዘይት ዱቄት ፋብሪካ እና በጉለሌ ሳሙና ፋብሪካ ሽያጭ በተያያዘ ጥፋተኛ ተብለው ዘጠኝ ዓመት ተፈርዶባቸዋል። አቶ አሰፋ አርብ እለት ይህንን ጉዳይ በተመለከተ ለአዲስ ነገር እንደገለጹት «የቀረቡብኝ ክሶች ማስረጃ አቅርቤ ነጻ ብሆንም በጉለሌ ሳሙና ፋብሪካ እና በደብረ ዘይት ዱቄት ፋብሪካ ክሶች ጥፋተኛ ተብዬ ዘጠኝ አመት ተፈርዶኛል። በእነዚህ ሁለት ክሶች ላይ ነጻ የሚያደርጉኝን ማስረጃዎች አቅርቤአለሁ» ሲሉ ገልጸዋል።</p>

<p>አቶ አሰፋ ውሳኔው ከተሰጣቸው በኋላ የአመክሮ መብታቸውን በመጠቀም ለወህኒ ቤት አስተዳደር ጥያቄ ቢያቀርቡም በወቅቱ መልስ እንዳላገኙ ይናገራሉ። «አመክሮ ስጠይቅ ጠብቅ እየተባልኩ ይህን ያህል ጊዜ ቆየሁ። በየሳምንቱ ሐሙስ የአመክሮ መጠየቂያ ጊዜ አለ ፤ ስለዚህ በየሳምንቱ እጠይቅ ነበር። እንደአጋጣሚ ሆኖ በዚህኛው ሐሙስ ተሳክቶልኝ ተለቀቅሁ» ሲሉ ለአዲስ ነገር ገልጸዋል። አቶ አሰፋ አብርሃ አብረዋቸው ታስረው የነበሩት ታልቅ ወንድማቸው አቶ ስዬ አብርሃ ከተፈቱ ከአንድ ዓመት ከሁለት ሳምንት በኋላ መፈታታቸው ነው። አቶ አሰፋ «ዘጠኝ የቦርድ አባልት ውሳኔ የሰጡበት ጉዳይ በጠቅላይ ሚኒስትሩ ልዩ ጸሐፊ በአቶ ሙሉጌታ ዓለምሰገድ አማካኝነት ጠቅላይ ሚኒስትሩ ዐይተው ሲያጸድቁት ተፈጻሚ ይሆናል። በዚህ አሠራር ያለፈ ጉዳይን ነው ተጠያቂ ሆኜ የተከሰስኩበት» ብለውል።</p>

<p>አቶ አሰፋ አብርሃ በአዲስ አበባ ዩኒቨርሲቲ ቴክኖሎጂ ፋኩልቲ በመካኒካል ኢንጂነሪንግ ዲግሪያቸውን ያገኙ ሲሆን ሁለተኛ ዲግሪያቸውን እንግሊዝ አገር ከሚገኘው ሲቲ ዩኒቨርሲቲ ተመርቀዋል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ሐምሌ 26 ቀን 2000</a></p>

</body>
</html>	
