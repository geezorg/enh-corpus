<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ዋቢ ሸበሌ ሆቴል ለቀዳማዊ ኃይለ ሥላሴ ቤተሰቦች ሊመለስ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዋቢ ሸበሌ ሆቴል ለቀዳማዊ ኃይለ ሥላሴ ቤተሰቦች ሊመለስ ነው</h2>


<p>የፕራይቬታይዜሽንና የመንግሥት የልማት ድርጅት ተቆጣጣሪ ኤጀንሲ በአዲስ አበባ የሚገኘውን ዋቢ ሸበሌ ሆቴል ለቀድሞ ባለቤቶቹ ለቀዳማዊ ኃይለ ሥላሴ ቤተሰቦች እንዲመለስ ወሰነ።</p>

<p>ዋቢ ሸበሌ ሆቴል ጥቅምት 7 ቀን 1967 ዓ.ም ከመወረሱ በፊት ባለቤትነቱ የልኡል ወሰንሰገድ መኮንን ፣ የልኡል አምሃየሱስ መኮንን ፣ የልኡል ዳዊት መኮንን ፣ የልኡል ተፈሪ መኮንን እና የልኡል በዕደማሪያም መኮንን ሆኖ የተቋቋመ ነበር። በወቅቱ አምስት ልኡካን እድሜያቸው ንብረቱን ለማስተዳደር ስላደረሰ በቦርድ ይተዳደር የነበረ ሲሆን ደርግ ስልጣን ላይ ሲወጣ በመውረስ በሆቴሎች ኮርፖሬሽን ስር እንዲሆን አድርጎት ነበር።</p>

<p>የዋቢ ሸበሌ ሆቴሎች ኢንተርፕራይዝ ስር ከሚተዳደሩ ስምንት ሆቴሎች አንዱ እንዲሆን የተደረገው የአዲስ አበባ ዋቢ ሸበሌ ሆቴል በመስከረም 1991 ዓ.ም የቀዳማዊ ኃይለ ሥላሴ ልጅ በሆኑት ልኡል መኮንን ልጆች የሆኑት አምስት የቤተሰብ አባላት አቤቱታ እስከቀረበበት ድረስ እንደ ሌሎች የመንግሥት ሆቴሎች ሲተዳደር ቆይቷል።</p>

<p>የፕራይቬታይዜሽንና የመንግሥት ልማት ድርጅት ተቆጣጣሪ ኤጄንሲ ከቀዳማዊ ኃይለ ሥላሴ ቤተሰቦች የቀረበውን አቤቱታ ሲመረምር ከቆየ በኋላ ውሳኔ ላይ እንደደረሰ ሚያዚያ 24 ቀን 2000 ዓ.ም በፃፈው ደብዳቤ ገልጿል።</p>

<p>«ኤጀንሲው የቀረበውን አቤቱታ በሕግና በማስረጃ በተደረገ ሁኔታ በማጣራት አቤቱታ የቀረበበት ዋቢ ሸበሌ ሆቴል በአዋጅ ቁጥር 110/87 አነቀጽ 2/3/ ከአዋጅ ውጭ የተወሰደ ንብረት» በሚለው ትርጓሜ የሚሸፈን መሆኑና የዚሁ ሆቴል ባለቤቶችም በማስረጃ ስለተረጋገጠ በመርህ ደረጃ ሆቴሉ እንዲመለስላቸው ተወስኗል» ሲል ከልኡል መኮንን ለሚወለዱት አምስቱ የቀዳማዊ ኃይለ ሥላሴ የልጅ ልጆች የተጻፈው ይሄው ደብዳቤ ያብራራል።</p>

<p>አሁን ሆቴሉን እያስተዳደረ የሚገኘው አካል በጉዳዩ ላይ ወደፊት የመጨረሻ ውሳኔ እስከሚሰጥ ድረስ እንደቀድሞው ሁሉ ባለው ደንብና መመሪያ መሠረት ሥራውን በአግባቡ እንዲከውን ደብዳቤው አሳስቧል። ዋቢ ሸበሌ ሆቴሎች አስተዳደር በመርህ ደረጃ የተሰጠውን ውሳኔ ለመቀየር የሚያስችል ህጋዊ ማስረጃም ካለው ይህ ደብዳቤ በደረሰው በአንድ ወር ጊዜ ውስጥ ማቅረብ የሚችል መኾኑን ደብዳቤው ጨምሮ ገልጿል።</p>

<p>የቀዳማዊ ኃይለ ሥላሴ የልጅ ልጆች ሆቴሉ በመርህ ደረጃ እንዲመለስላቸው ቢወሰንም ሆቴሉ ከተወረሰም በኋላ መንግሥት ለሆቴሉ ማስፋፊያ ሥራ ያወጣውን ሌላም ዕዳ ቢኖር ለመንግሥት የመክፈል ግዴታ እንዳለባቸው በደብዳቤው የገለጸው ኤጀንሲው ለባንኮችና ድርጅቶች ሆቴሉ እስከተወረሰበት ድረስ የባንክ ወይም የግብር እዳ እንዳለብት እንዲያጣሩም ሌላ ደብዳቤ ጽፏል።</p>

<p>ግንቦት 22 ቀን 2000 ዓ.ም የተጻፈው ይሄው ደብዳቤ ኤጀንሲው ይህ ካልሆነ እዳ እንደሌለበት በመገመት ውሳኔዎች የሚያስተላልፍ መሆኑን ገልጸዋል። የኢትዮጵያ ንግድ ባንክ ፣ የኮንስትራክሽን ቢዝነስ ባንክ ፣ የኢትዮጵያ ልማት ባንክ እና የፌዴራል አገር ውስጥ ገቢ ባለሥልጣን ደብዳቤው የደረሳቸው ሲሆን ውጤቱንም በ15 ቀናት ውስጥ እንዲያሳውቁ ገልጾ ነበር። ደብዳቤው ከደረሳቸው መሀል የኮንስታክሽንና ልማት ባንክ ብቻ መልስ የሰጠ ሲኾን ከሌሎቹ መሥሪያ ቤቶች መልስ እንዳልተገኘ የኤጀንሲው የአዲስ ነገር ምንጮች ገልጸዋል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ነሐሴ 10 ቀን 2000</a></p>

</body>
</html>	
