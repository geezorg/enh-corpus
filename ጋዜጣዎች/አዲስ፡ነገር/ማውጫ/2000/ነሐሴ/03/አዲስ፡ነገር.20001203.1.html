<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴዲ ጠበቃ አቶ ሚሊዮን አሰፋ ከእስር ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴዲ ጠበቃ አቶ ሚሊዮን አሰፋ ከእስር ተለቀቁ</h2>


<p>የቴድሮስ ካሣሁን (ቴዲ አፍሮ) ጠበቃ አቶ ሚሊዮን አሰፋ በተከሰሱበት እና በተፈረደባቸው የችሎት መደፈር ወንጀል ይግባኝ እና እግድ ለጠቅላይ ፍርድ ቤቱ አቅርበው ከእስር ተፈቱ።</p>

<p>በቴዲ አፍሮ የክስ መዝገብ ከአዲስ ነገር ጋዜጣ ዋና አዘጋጅ ጋር ተከሰው የነበሩት አቶ ሚሊዮን ባለፈው ረብዕ አንድ ወር ከሃያ ቀን ተፈርዶባቸው ወደ ቃሊቲ ወርደው ነበር። በበነጋው በጠቅላይ ፍርድ ቤት ይግባኝ ጠይቀው ለህዳር 12 ቀን የተቀጠሩ ሲሆን በትናትናው ዕለት ደግሞ ጉዳዩን ወደ ለፌዴራል ጠቅላይ ፍርድ ቤት ወስደውታል።</p>

<p>ለጠቅላይ ፍርድ ቤቱ ቅጣቱ ተፈፃሚ እንዳይሆን እግድ ማቅረባቸውን የሚናገሩት የአቶ ሚሊዮን ጠበቃ የሆኑት አቶ አበበ አሳመረ ማመልከቻቸው ተቀባይነት ስላገኘ አቶ ሚሊዮን አርብ ዘጠኝ ሰዓት ላይ ከእስር ለመፈታት እንደቻሉ ጨምረው ለአዲስ ነገር ገልጸዋል።</p>

<p>የቴዲ አፍሮን በቸልተኝነት ሰው ገጭቶ የመግደልና እርዳታ ሳያደርጉ ጥሎ የመሸሽ ክስን እየተመለከተ የሚገኘው ስምንተኛ ወንጀል ችሎት አቶ ሚሊዮን ለአዲስ ነገር ጋዜጣ በሰጡት ቃል ምልልስ በፍርድ ቤት መዳፈር ወንጀል ባለፈው ማክሰኞ የከሰሳቸው ሲሆን በአንድ ቀን ልዩነት ውሳኔ ሰጥቷል። ፍርድ ቤቱ በወቅቱ አቶ ሚሊዮን ጥፋተኛ ያደረገበት አራት ነጥቦች ላይ ተመስርቶ ነበር።</p>

<p>አቶ ሚሊዮን «በቴዲ አፍሮ ክርክር ላይ ይግባኝ እጠይቃለሁ ፣ ፍርድ ቤቱ አቃቤ ሕግን ተክቶ ተከራክሯል ፣ በዳኛው ላይ የዲሲፕሊን ክስ አቀርባለሁ ፣ በማስረጃ ማሰባሰብ ሰርዓቱ ላይ ምስክር ሊቀርብብን አይገባም» በሚል ለአዲስ ነገር የሰጡት ቃለ ምልልስ ለጥፋተኝነት ውሳኔ በፍርድ ቤቱ ተቆጥሮባቸዋል።፡«ደንበኛ ይህን በማለታቸው ጥፋተኛ መባል የለባቸውም» ሲሉ አቶ አበበ ለጠቅላይ ፍርድ ቤት አቤቱታቸውን አሰምተዋል።</p>

<p>«ለጠቅላይ ፍርድ ቤት አቤቱታ ስናቀርብ አራት መከራከሪያዎችን አንስተናል» ሲሉ አቶ አበበ ይገልፃሉ። ይግባኝ የማለት መብት እና ሀሳብን በነፃነት የመግለፅ ገደብን አለመተላለፍ በአቶ አበበ ከተነሱት የመከራከሪያ ነጥቦች መሀከል ይገኙበታል። ችሎት መድፈር የተባለው ክስ በፕሬስ አማካኝነት የተፈጸመ መሆኑን የሚገልጹት አቶ አበበ በወንጀለኛ መቅጫ ሕግ አነቀጽ 40 መሠረት በፕሬስ በሚፈፀም ወንጀል የፕሬሱ ባለቤት ነው ተጠያቂ መሆን ያለበት ሲሉ ይናገራሉ። ችሎት መድፈር የሚባለውም ቢሆን ተፈፀመ የሚባለው በችሎት ፀጥታን ማወክ እና በዳኛ ማፌዝ ወይም መሳደብ ሲተገበር እንደሆነ ጠበቃው ይገልጻሉ።</p>

<p>«ስለዚህ ደንባኛዬ ይህንን ወንጀል ፈፅመዋል የሚያስብል ስላልሆነ በወንጀለኛ መቅጫ ሥነሥርዓት ሕግ አንቀጽ 188 መሠረት እግድ ጠይቀን ተፈቅዶልናል» ሲሉ አቶ አበበ ገልጸዋል።</p>

<p>አቶ ሚሊዮን አንድ ወር ከሃያ ቀን ተፈርዶባቸው ረቡዕ ሐምሌ 30 ቀን ወደ ቃሊቲ በወረዱበት ወቅት ከቴዲ አፍሮ ጋር መገናኘታቸውን የቅርብ ምንጮች ለአዲስ ነገር የገለጹ ሲሆን በወቅቱ ቴዲ አፍሮ እንዳለቀሰ ተናግረዋል። ቴዲ አፍሮ ለቃሊቲ ማረሚያ ቤት ባቀረበው ማመልከቻ አማካኝነትም ለብቻው ታስሮ ከነበረበት ቦታ ወደ ዞን አምስት ተመልሶ ከሌሎች እስረኞች ጋር መቀላቀሉን እነዚሁ ምንጮች ጨምረው ገልጸዋል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ነሐሴ 3 ቀን 2000</a></p>

</body>
</html>	
