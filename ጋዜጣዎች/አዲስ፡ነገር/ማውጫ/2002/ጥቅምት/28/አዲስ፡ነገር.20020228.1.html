<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የግንቦት 7 ተከሳሾች ቤቶች፣ አክሲዮኖች እና የግል ድርጅቶች ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የግንቦት 7 ተከሳሾች ቤቶች፣ አክሲዮኖች እና የግል ድርጅቶች ታገዱ</h2>


<p>የፌደራል ክፍተኛ ፍርድ ቤት ሕገመንግሥቱን እና ሕገ መንግሥታዊ ስርዓቱን በአመጽ ለመናድ አሲረዋል በሚል የተከሰሱ ስምንት ተጠርጣሪዎች ቤቶች፣ የግል ድርጅቶች እና አክሲዮን ማህበሮች እንዳይንቀሳቀሱ አገደ።</p>

<p>ንብረቶቻቸው የእግድ ትዕዛዝ የተላለፈባቸው ተጠርጣሪዎች በአቃቤ ሕግ በኩል ክስ የቀረበባቸው በእነ ብርጋዴየር ጄነራል ተፈራ ማሞ መዝገብ ከሌሎች አርባ ሰድስት ተከሳሾች ጋር ነው። አቃቤ ሕግ ለፍርድ ቤቱ ባቀረበው የክስ መዝገብ ተጠርጣሪዎቹ «የዴምክራቲክ ጋርድ» ተብሎ በሚጠራ ቡድን በሕቡዕ ተደራጅተው የሽብር አመጽ ለመፈጸም ተንቀሳቅሰዋል ሲል ከሷል።</p>

<p>ክሱን ሲመለከት የቆየው የፌደራል ከፍተኛ ፍርድ ቤት ልደታ ምድብ ሁለተኛ ወንጀል ችሎት የተጠርጣሪዎቹን ንብረት አስመልክቶ ከአቃቤ ሕግ የቀረበለትን አቤቱታ ተመልክቷል። ችሎቱ በቀረበለት አቤቱታ ላይ በመመስረት ባለፈው ሐሙስ ጥቅምት 26 ቀን 2002 ዓ.ም በስምንት ተከሳሾች ንብረቶች ላይ የእግድ ትዕዛዝ አስተላልፏል። የእግድ ትዕዛዝ የተላለፈባቸው አምስት ቤቶች፣ አራት ኃላፊነታቸው የተወሰነ የግል ማህበሮች፣ ሁለት የአክሲዮን ማህበሮች እንደዚሁም 11 ምንነታቸው ያልታወቀ የድርጅቶች ንብረት እንደሆነ ምንጮች ለአዲስ ነገር ገልጸዋል።</p>

<p>«የተከሳሾች ንብረት ምን ያህል እንደሆነ አናውቅም» የሚሉት መዝገቡን የያዙት አቃቤ ሕጉ አቶ በሪሁ ተወልደ ብርሃን «ንብረቱን የሚያጣራው ንግድ ሚኒስቴር ነው» ይላሉ። ሕጉ እንዲታገዱ የሚፈቅዳቸውን ንብረቶችን አሣግደናል» የሚሉት አቃቤ ሕጉ ምን ዓይነት የሚለውን እና የንብረቱን መጠን እንደማያውቁ ገልጸዋል።</p>

<p>«ሕገ መንግሥቱን መንካት ከባድ ወንጀል ነው» የሚለውን የወንጀል ሕጉን ዋቢ በማድረግ እገዳውን እንዲተላለፍ ማድረጋቸውን የመሐል ዳኛው አቶ አደም ኢብራሂም በሐሙሱ የችሎት ውሎ ተናግረዋል። አንቀጽ 99 «ማንኛውም ሰው በሀገሪቱ ሕግ መንግሥታዊ ስርዓት ወይም ጉዳይ የሚያደርስ ተግባር በመፈጸሙ ምክንያት በሌለበት በተፈረደበት ጊዜ ከሚወስንበት ከማንኛውም ቅጣት ጋር ተጣምሮ ንብረቱ እንዲያዝ ለማዘዝ እንደሚችል በመደንገጉ ውሳኔው ተላልፏል» ሲል ፍርድ ቤቱ በፃፈው ትዕዛዝ ላይ ገልጿል። የእግድ ትዕዛዙ የተላለፈባቸው ስምንቱም ግለሰቦች በዋና ወንጀል ድርጊት የተከሰሱ መሆናቸውንም ጠቅሷል።</p>

<p>በዕለቱ በችሎት የቀረቡት ተከሳሾች ግን ፍርድ ቤቱን የእግድ እርምጃ ተቃውመውታል። «ንብረቱ ከአሥር ዓመት በፊት የተገኘ ሆኖ ሳለ አሁን እንደተገኘ ተደርጎ መታገዱ አግባብ አይደለም» ሲሉ ከተከሳሾቹ አንዱ የሆኑት አቶ አሳምነው ጽጌ ለችሎቱ ተናግረዋል። በአቃቤ ሕግ አቤቱታ መሰረት ከአቶ ሳምነው ሌላ የብርጋዴር ጀነራል ተፈራ ማሞ፣ የአቶ ጌቱ ወርቁ እና የአቶ ጽጌ ሀብተማርያም ንብረቶች እንዲታገዱ በፍርድ ቤት ተወስኗል።</p>

<p>ዶክተር ብርሃኑ ነጋ፣ አቶ አንዳርጋቸው ጽጌ፣ ኮሎኔል አለሀብል አማረ እና አቶ ያረጋል ይማም (ሚኪ) በሌሉበት ጥፋተኛ የተባሉ ሲሆኑ ንብረታቸውም ታግዶ እንዲቆይ አቃቤ ሕግ ጠይቆ ነበር። እግድ የተላለፈባቸው ንብረቶችን ከመሸጥም ሆነ ከመለወጥ ታግደው ለጊዜው ይቆያሉ። የተከሳሾቹ ጥፋትኛነት በፍርድ ቤት ከተረጋገጠ ግን በመንግሥት ሊወረሱ እንደሚችሉ የሕግ ባለሙያዎች ያስረዳሉ። ከግንቦት ሰባት ጋር በተያያዘ የተከሰሱ ተጠርጣሪዎችን የሚመለከተው ፍርድ ቤት ጉዳዩን መርምሮ ብይን ለመስጠት ለህዳር 4 ቀን 2002 ዓ.ም ቀጠሮ ሰጥቷል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥቅምት 28 ቀን 2002</a></p>

</body>
</html>	
