<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መያዶች ሠራተኞቻቸውን እየቀነሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መያዶች ሠራተኞቻቸውን እየቀነሱ ነው</h2>


<p>ባለፈው ዓመት በወጣው እና በቅርቡ ሙሉ በሙሉ ተግባራዊ እንደሚደረግ በሚጠበቀው የበጎ አድራጎት ድርጅቶች እና ሲቪል ማሕበራት አዋጅ ምክንያት መንግሥታዊ ያልሆኑ ድርጅቶች (መያድ) ሰራተኞቻቸውን እየቀነሱ ነው።</p>

<p>የሕዝብ ተወካዮች ምክር ቤት አዋጁን በታህሳስ 2001 ዓ.ም ያጸደቀው ሲሆን ለድርጅቶቹ እና ማሕበራቱ የአንድ ዓመት የመዘጋጃ ጊዜ ሰጥቶ ነበር። አዋጁም ቢሆን ቀደም ሲል ተመዝግበው በአገሪቱ ውስጥ ይንቀሳቀሱ የነበሩ ማንኛውም የበጎ አድራጎት ድርጅቶች እና ሲቪል ምሕበራት አዋጁ ከጸናበት ቀን ጀምሮ በአንድ ዓመት ጊዘ ውስጥ እንደገና መመዝገብ እንዳለባቸው አስቀምጧል።</p>

<p>የተሰጠው የዓመቱ ቀነ ገደብ እየተቃረበ በመጣበት በአሁኑ ጊዜ መያዶች ከአዋጁ መንፈስ ጋር በተስማማ መልኩ ማስተካከያዎችን በማድረግ ላይ ይገኛሉ። ከድጋሚ ምዝገባ በፊት እየተከናወኑ ያሉ እነዚህን ማስተካከያዎች ተከትሎም መያዶች በርካታ ሰራተኞቻቸውን እየቀነሱ ይገኛሉ።</p>

<p>የተወሰኑ መያዶች ሰራተኞቻቸውን ለመቀነስ የተገደዱት በአዋጁ መሰረት ቀድሞ ይሰሩበት ከነበረው የተለየ የአሰራር ደንብ እንዲከተሉ በመደረጋቸው እንደሆነ ያስረዳሉ። አስቀድመው ይሰሩት ከነበረውን ሥራ ለመሥራት የወሰኑ መያዶች በበኩላቸው ካላቸው ገቢ አኳያ ሠራተኞቻቸው መቀነስ ግድ እንደሆነባቸው ይገልጻሉ። ይህ በተለይ ጎልቶ የሚታየው በመብት ተማጓችነት እና ቅስቀሳ ዙሪያ በሚሰሩ መያዶች ዘንድ ነው።</p>

<p>ባለፈው ዓመት የጸደቀው አዋጅ እንደሚደነግገው ከሆነ የሰብዓዊና ዲሞክራሲያዊ መብቶች ተግባራዊነት ማበረታት፣ የሕጻናት የአካል ጉዳተኞች መብቶች ተግባራዊነትን ማበረታት እንደዚሁም የግጭት አፈታትን ወይም ዕርቅን ማስፋፋት ለኢትዮጵያ የበጎ አድራጎት ድርጅቶች ብቻ የተተወ ነው። የ«ኢትዮጵያ> ተብለው የሚጠሩ በጎ አድራጎት ድርጅቶች ደግሞ 90 በመቶ የገቢ ምንጫቸውን ከሀገር ውስጥ ማሰባሰብ ይጠበቅባቸዋል።</p>

<p>ኢትዮጵያዊ የበጎ አድራጎት ድርጅት በመሆን ቀድሞ ሲሰሩት የቆዩባቸውን ተግባራት ለመቀጠል ውሳኔ ከደረሱ ድርጅቶች መካከል የኢትዮጵያ የሕግ ባለሞያ ሴቶች ማሕበር አንዱ ነው። በአብዛኛው ከውጭ ለጋሾች በሚገኝ የገንዘብ እርዳታ ሲንቀሳቀስ የቆየው ማሕበሩ በቀድሞ አላማው ለመቀጠል እንዲችል የሀገር ውስጥ የበጎ አድራጎት ማሕበር ሆኖ ለመመዝገብ ውሳኔ ማሳለፉን የማሕበሩ ምንጮች ለአዲስ ነገር አስረድተዋል።</p>

<p>በ1987 ዓ.ም የተመሰረተው የኢትዮጵያ የሕግ ባለሞያ ሴቶች ማሕበር ዓላማው አድርጎ የተነሳው ገቢያቸው ዝቅተኛ የሆኑ እና ፍትሕን ላጡ ሴቶች ድጋፍ ለማድረግ የተቋቋመ ነበር። የማሕበሩ ድጋፍ በፍርድ ቤቶች ጠበቃ በነጻ አቁሞ እስከመከራከር ይዘልቃል።</p>

<p>በቅርቡ ተግባራዊ በሚሆነው አዋጅ ምክንያት ግን ማሕበሩ እንደ ቀድሞው በሙሉ አቅሙ እና የሰው ኃይል መንቀሳቀስ እንደማይችል ይገልጻል።</p>

<p>ማሕበሩ ይህን የገለጸው ከአዋጁ ጋር በተያያዘ ለቀነሳቸው ሠራተኞቹ ጥቅምት 9 ቀን 2002 ዓ.ም በጻፈው ደብዳቤ ነው። «ማሕበሩ በሙሉ አቅሙ ለቀመንቀሳቀስ እና ያለውን የሰው ኃይል ይዞ ለመቀጠል የማይችል በመሆኑ ሕግ ምክር አገልግሎቱን ብቻ ለማንቀሳቀስ እና ማሕበሩን በዳግም ምዝገባ ለማሸጋገር የሚያስፈልጉ ጥቂት ሰራተኞች በማቆየት የሰው ኃይል ቅነሳ እንዲደረግ የሥራ አስፈጻሚው ቦርድ ውሳኔ አስተላልፏል» ሲል በዚሁ ደብዳቤ ገልጿል።</p>

<p>የማሕበሩ ቦርድ ባስቀመጠው መስፈርት መሰረት ከሥራ መቀነሳቸው የተገለጸላቸው በማስተማርና ቅስቀሳ፣ ጥናትና ምርምር የተሰማሩ ሠራተኞች የሁለት ወር የማስጠንቀቂያ ጊዜ ተሰጥቷቸዋል። በዚህ ጊዜ ውስጥም በእጃቸው ላይ የሚገኙ ሥራዎችን እንዲያጠናቅቁ በማሕበሩ ስራ አስፈጻሚ ዳይሬክተር ዜናዬ ታደሰ ፊርማ ወጪ የሆነው ደብዳቤ ያሳስባል።</p>

<p>የኢትዮጵያ የሕግ በለሙያ ሴቶች ማሕበር በአሁኑ ወቅት 280 ቋሚ አባላት እና 235 ተባባሪ አባሎች አሉት። ማህበሩ በባህር ዳር፣ ጋምቤላ፣ በአዋሳ፣ ድሬዳዋ፣ አሰላ እና ናዝሬት ቅርንጫፍ ቢሮ ሲኖረው በአዲስ አበባ በአስሩም ክፍለ ከተማዎች ተወካዮች እና 65 ቋሚ ሠራተኞች አሉት።</p>

<p>የዓለም አቀፉ ግብረሰናይ ድርጅት አክሽን ኤይድ ኢንተርናሽናል ቅርንጫፍ የሆነው አክሽን ኤይድ ኢትዮጵያም ሰራተኞቹን ከቀነሱ ድርጅቶች መካከል ይመደባል። «እኛ ከህጉ አንፃር አስቀድመን ተዘጋጅተን ነበር» ይላሉ በአክሽን ኤይድ ኢትዮጵያ ውስጥ የሚሠሩ የአዲስ ነገር ምንጭ። «ከነበሩን አጠቃላይ ሰራትኞች መካከል ሰባት በመቶ ያህሉን ቀንሰናል» ይላልሉ።</p>

<p>የአክሽን ኤይድ በኢትዮጵያ ውስጥ በአራት ሪጅኖች የተከፋፈሉ አራት ቅርንጫፍ ቢሮዎች አሉት። ድርጅቱ በአራቱም ቢሮዎች ያሉትን ሰራትኞች መቀነሱን የሚናገሩት እኙሁ የአዲስ ነገር ምንጭ በአሁኑ ወቅት በእያንዳዱ ቢሮ አንዳንድ ሰዎች ብቻ እንደቀሩ ተናግረዋል።</p>

<p>የሠራተኞች ቅነሳ ካካሄዱ ድርጅቶች አንዱ በሆነው የክርስቲያን በጎ አድራጎት ድርጅት (ሲ.አር.ዲ.ኤ) ውስጥ በኃላፊነት ደረጃ የሚያገለግሉ ግለሰብ ለአዲስ ነገር እንደተናገሩት ድርጅቱ ካሉት 55 ሰራተኞች ውስጥ 13ቱ ቀንሷል። «አስተዳደራዊ ወጪዎች ያሉበትን ቦታ አጥርተን ሰራተኞች ቀንሰናል» ይላሉ ስለ ሁኔታው ሲያብራሩ። «ከምዝገባው አስቀድመን ሰራተኞችን ለመቀነስ ያቀድን ቢሆንም ከሕጉ መንፈስ አንፃር ሰራትኞችን ቀንሰን በምትካቸው ዘጠኝ ሰራተኞችን ቀጥረናል» ይላሉ።</p>

<p>በቅርቡ ተግባራዊ የሚሆነው አዋጅ ማንኛውንም የበጎ አድራጎት ድርጅት ወይም ማሕበር በየበጀት ዓመቱ ከሚያወጣው ወጪ ከ70 በመቶ የማያንሰውን ዓላማውን ለማስፈጸም ማዋል እንዳለበት ይደነግጋል። እንደ መብራት፣ ውሃ፣ የቤት ኪራይ፣ ደመወዝ እና ቀጥታ ከፕሮግራሙ ጋር ግንኙነት የሌላቸው አስተዳደራዊ ሥራዎች ወጪያቸው ከ30 በመቶ መበለጥ እንደሌለባቸው ያስቀምጣል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥቅምት 14 ቀን 2002</a></p>

</body>
</html>	
