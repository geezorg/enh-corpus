<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ትምህርት ሚኒስቴር የዩኒቨርስቲ የትምህርት ቆይታ በሦስት ዓመት እንዲረጋ አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ትምህርት ሚኒስቴር የዩኒቨርስቲ የትምህርት ቆይታ በሦስት ዓመት እንዲረጋ አሳሰበ</h2>


<p>ትምህርት ሚኒስቴር ለአራት ዓመታት ሲሰራበት የቆየውን የዩኒቨርስቲ የሥርዓተ ትምህርት /ካሪኩለም/ ከዚህ ወር ጀምሮ ለመለወጥ ማሰቡን ተክትሎ በሐሳብ ደረጃ ወደ አራት ዓመት የመግፋት በሚል ቀርቦ የነበረውን የዩኒቨርሲቲ የትምህርት ቆይታ በቀድሞው አሠራር እንዲረጋ አሳሰበ።</p>

<p>ትምህርት ሚኒስቴር ማሳሳቢያውን የሰጠው በሚኒስትር ዲኤታው ዶ/ር አድሃና ሃይሌ ፊርማ አሁን በሥራ ላይ ለሚገኙት 22 የመንግሥት ዩኒቨርሲቲዎች በ«አስቸኳይ» በተላከ ሰነድ አማካኝነት ነው። ሰነዱ «የከፍተኛ ትምህርት ርዝማኔ በልዩ ልዩ ምክንያቶች የተነሳ ከሦስት ዓመት እንዳይበልጥ» ያሳስባል። ይኼው ስነድ «በሥርዐት ትምህርት ለውጥ ክንውን እና በትግበራ ጥያቄዎች ላይ የአገራዊ ምክር ቤቱ አስተያየት እና ምክር» በሚል ርእስ ሥር በ19 ገጾች የተሰናዳ ነው።</p>

<p>አስተያየት እና ምክሩን በሰነድ መልክ ያዘጋቸው ምክር ቤት «የከፍተና ትምህርት አገራዊ ምክር ቤት» በሚል ስያሜ የሚጠራ ሲኾን የ22ቱም ዩኒቨርሲቲዎች የአካዳሚክ እና የምርምር ምክትል ፕሬዝዳንቶች የተካተቱበት ነው። በትምህርት ሚኒስቴር ሥር ያለው የከፍተኛ ትምህርት ስትራቴጂ ማእከልም የዚሁ ምክር ቤት አንድ አባል ነው። ምክር ቤቱ በሥርዐተ ትምህርት ዙሪያ አስተያየቶችና ምክሮች ለትምህርት ሚኒስቴር እና ለዩኒቨርስቲዎች ይሰጣል። ተጠሪነቱም ለሚኒስቴር መሥሪያ ቤቱ ነው።</p>

<p>ምክር ቤቱ መስከረም 12 ቀን 2001 ዓ.ም ባደረገው ስብሰባ አንድ ዓመት አካባቢ የወሰደውን የካሪኩለም ለውጥ እንቅስቃሴ የገመገመ ሲኾን ዩኒቨርሲቲዎቹ ወደ ትግበራ እንዲሸጋገሩ የመጨረሻ አተያየት በመስጠት ተጠናቋል። በሰነድ መልክ ለትምህርት ሚኒስቴር የቀርበው የምክር ቤቱ አስተያየት ያለምንም ለውጥ «ልዩ ክብደት ተሰጥቶች» ዩኒቨርሲቲዎች «ለማጠናቀቂያና ለትግበራ ሥራዎቻቸው» እንዲጠቀሙበት ዶ/ር አድሃና ለዩኒቨርስቲዎቹ በጻፉት ደብዳቤ አሳስበዋል።</p>

<p>የምክር ቤቱ ሰነድ የቅድመ ምረቃ የዩኒቨርስቲ የትምህርት ቆይታ ቭዙዎቹ ዩኒቪርቲዎች እንዳቀረቡት አጽንኦት ሰጥቶ ይተነትናል። የትምህርት ዘመን ርዝመት ጥያቄ ሲነሳ ከሙያዊ እሳቤ ባሻገር የመንግሥት ሀብት ጥያቄም እንደኾነ የሚያብራራው ሰንዱ «የትምህርት ቆይታን አራት ዓመት በማድረግ ለቆይታው የሚፈሰውን ሀብት የሚክስ አቅም ለአገሪቱ መጨመር አይቻልም» ይላል። ስለዚህም የትምህርት ርዝማኔ በዩኒቨርሲቲዎች ፍላጎት ሳይኾን በትምህርት ሚኒስቴር መወሰን ያለበት ጉዳይ እንደኾነ አገራዊ ምክር ቤቱ በሰነዱ ያሳስባል።</p>

<p>ሰንዱ ለዩኒቨርሲቲ ትምህርት ርዝማኔ እንደ ምክንያት በዋናነት የሚጠቅሰው «አላስፈላጊ ንዑስ የትምህርት ዐይነቶችን (ማይነር ኮርሶችን በዩኒቨርሲቲ መድገም ፣ የዐቢይ የትምህርት ዐይነቶችን (ሜጀር ኮርሶችን) ክሬዲት አወር ክፍ ማድረግ እና የተግባር ትምህርት መብዛትን» ነው። በተለይም የተመራቂ ተማሪዎችን የመቀጠር እድል ለማስፋት በሚል ተብሎ በዐቢይ የትምህርት ዐይነቶች ላይ ንዑስ የትምህርት ዐይነቶችን መጨመር ላለው የአገሪቱ ነባራዊ ኹኔታ «ምንም ፋይዳ የለውም» ሲል ሰንዱ ይደመድማል።</p>

<p>ለአንዳንድ ኮርሶች ከፍ ያለ «ክሬዲት አወር» ማከሉ ተማሪዎችን እና መምህራርንን የባሰ ውጥረት ውስጥ እንዲገቡ ከማስገደዱም በላይ የአገሪቱንም አቅም የሚፈታተን ኹኔታን እንደሚፈጥር የሚያመለክተው ሰነድ በመሰናዶ የሚሰጡ ትምህርቶች በዩኒቨርሲቲ ደረጃ በድጋሚ መሰጠትም «አዋጪ እንዳልነበር» ያብራራል።</p>

<p>ሰንዱ ለቅድመ ምረቃ ቆይታ መራዘም ከሚያነሳቸው ምክንያቶች አንዱ ተግባራዊ ትምህርትን ሲኾን የዩኒቨርስቲ ትምህርት በተግባር መደገፍ አለበት ከሚል ፍልስፍና ብቻ ተማሪዎችን ከፍ ባለ ወጪ ወደ ተግባር ትምህርት ማሰማራት «አግባብ አይደለም» ይላል። በተግባር ትምህርት ስም የሚደረግ የዓመት ጭማሪ በወጪም ኾነ በክሬዲት አወር ላይ ጫና ከመፍጠር ያለፈ ፋይዳ አይኖረውም በማለትም ያጣጥለዋል። በእነዚህ ምክንያቶች የተነሳ የትምህርት ዘመን ርዝማኔ ከሦስት ዓመት መብለጥ እንደሌለበት ስነዱ አበክሮ ይገልጻል።</p>

<p>ሰነዱ ይህን ይበል እንጂ የዩኒቨርሲቲ የሥርዐተ ትምህርት ለውጥን እያካሄዱ የሚገኙ ኮሚቴዎች ከትምህርት ጥራት ጥያቄ በመነሳት የቅድመ ምርቃው የትምህርት ዘመን ርዝማኔ አራት ዓመት እንዲኾን ሐሳብ አቅርበው ነበር። ኮሚቴዎቹ የሥርዐተ ትምርህት ለውጥ በታሰበበት ወቅት 22ቱም የኒቨርሲቲዎች ከእያንዳንዱ ዲፓርትመንት ሦስት አባላትን በመወከል ኮሚቴ እንዲያቋቋሙ በትምህርት ሚኒስቴር በታዘዙበት ወቅት ነበር። እነዚህ ኮሚቴዎች በስተኋላ ሁለት ሁለት አባላትን በድጋፍ ሰጪነት እንዲያካትቱ ተደርገዋል።</p>

<p>አዲስ ነገር ያነጋገራቸው እና ላለፈው አንድ ዓመት በዩኒቨርሲቲ ሥርዐተ ትምህርት ቀረጻ ላይ ተሳትፎ የነበራቸው ስማቸውን መግለጽ ያልፈለጉ መምርህራን «በካሪኩለም ቀረጻ ሂደት የብዙዎቹ ዩኒቨርሲቲዎች ፍላጎት እና ምርጫ የአራት ዓመታት ቆይታ እንዲኖር ቢኾንም መንግሥት ግን ያንን ማድረግ እንዳልፈቀደ» ይገልጻሉ። «በሂደቱ ውስጥም እያለን ይህ ስጋት ስለነበረን የስንት ዓመት ካሪኩለም መሥራት እንዳለብን ስነጠይቅ ለእሱ አትጨነቁ ዋናው የሚፈለጉትን ኮርሶች ማካተታችሁ ነው እንባል ነበር» ይላል ከመምህራኑ አንዱ።</p>

<p>ሰንዱ የትምህርት ዘመን ርዝማኔ ከሦስት ዓመት መብለጥ እንደሌለበት ደጋግሞ ቢገልጽም ለዩኒቪርሲቲ መምህርነት እና ሌሎች የተለየ ጥናትና ምርምር ለሚፈልጉ መስኮች የአራት ዓመት ቆይታ ሊፈቀድ እንደሚችል ስነዱ ፍንጭ ይሰጣል። ኾኖም እንዲህ ዐይነቱ ኹኔታ ተፈፃሚ መኾን ያለበት ከትምህርት ሚኒስቴር ጋር መግባባት ላይ ተደርሶ ያፈጻጸም ስትራቴጂ እና ልዩ መመሪያ ወጥቶለት መኾን እንዳለበት ያመለክታል።</p>

<p>በተመሳሳ ኹኔታም የተግባር ትምህርት የግድ የሚኾንባቸው መስኮች ትምህርት ሚኒስቴር አውቆት ሊፈቀድ የሚችልበት ኹኔታ እንዳለ ሰነዱ ይገልጻል። ከዚህ ውጭ በዩኒቨርሲቲዎች የግል ፍላጎት እና ውሳኔ የትምህርት ዘመንን እንዲያራዝሙ ሥርዐተ ትምህርት ለውጥ እየተጠናቀቀላቸው ያሉት መስኮች በሙሉ በሦስት ዓመት አንዲረጉ ሲል ሰንዱ ያብራራል። ይህ ግን የእንስሳት ሕክምና እና ፋርማሲ መስኮችን አያካትትም።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥቅምት 1 ቀን 2001</a></p>

</body>
</html>	
