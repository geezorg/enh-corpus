<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የምክክር መድረኩ የስራ እድል የኢህአዴግ አባላት ለሆኑ ተመራቂዎች በአድሎ እየተሰጠ ነው አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የምክክር መድረኩ የስራ እድል የኢህአዴግ አባላት ለሆኑ ተመራቂዎች በአድሎ እየተሰጠ ነው አለ</h2>


<p>በኢትዮጵያ ሕዝብ ሀብትና ንበረት የተማሩ የኢትዮጵያ ዜጐች እኩል የሥራ እድል የማግኘት ህገ-መንግሥታዊ መብት ቢኖራቸውም የኢሕአዴግ አባላት የሆኑ የከፍተኛ ትምህርት ተቋማት ተመራቂዎች የትምህርት ውጤታቸው እጅግ ዝቅተኛ ቢሆኑም እንኳ ሥራ እንዲያገኙ እየተደረገ ነው ሲል መድረክ ለዴሞክራሲያዊ ምክክር በኢትዮጵያ የተሰኘው ጥምረት ገዢውን ፓርቲ ከሰሰ።</p>

<p>በአራት የፖለቲካ ፓርቲዎች እና በሁለት ፖለቲከኞች በሰኔ 2000 ዓ.ም የተመሰረተው የምክክር መድረኩ ከትናንት በስቲያ «አንገብጋቢ» ባላቸው ወቅታዊ ሁኔታዎች ላይ በሰጠው ጋዜጣዊ መግለጫ ላይ እንዳብራራው ከኮሌጆች እና ዩኒቨርሲቲዎች በከፍተኛ ውጤት የተመረቁ ተማሪዎች የኢሕአዴግ የፓርቲ አባልነት መታወቂያ ባለመውሰዳቸው ብቻ የሥራ እድል እየተነፈጉ ነው ብሏል።</p>

<p>ባለፈው ሳምንት በተካሄደው የመድረኩ ጉባዔ የሊቀመንበርነት ስልጣናቸውን ለዶክተር መራራ ጉዲና ያስረከቡት ፕሮፌሰር በየነ ጴጥሮስ እንደተናገሩት የአባልነት ፎርም ስላልሞሉ ብቻ ሁለት እና ሦስት ዓመት ሥራ አጥተው የተቀመጡ አያሌ ተመራቂዎች እንዳሉ ገልጸው «መቀጠር በኢሕአዴግ አባላነት ሆኗል» ሲሉ ከሰዋል።</p>

<p>በግለሰብ ደረጃ የመድረኩ አባል የሆኑት ዶክተር ነጋሶ ጊዳዳ በበኩላቸው ኢሕአዴግ ሰኔ ውስጥ ያወጣው አዲስ ስትራቴጂ «የአብዮታዊ ዴሞክራሲ ብያኔን የንዑስ ከበርቴ ዴሞክራሲ» እንደሚለው ጠቅሰው «የፖለቲካ አመራር ይይዛል ተብሎ ከሚታሰበው የንዑስ ከበርቴው ኃይል አንደኛው ክፍል ምሁራን በመሆናቸው እነሱን የሚመለምለው ደግሞ ኢሕአዴግ እንዲሆን» መደረጉን አውስተዋል።</p>

<p>ይህንን ለማስፈጸም ገዢው ፓርቲ ከሁለተኛ ደረጃ ጀምሮ የመሰናዶ ትምህርት የሚገቡ ተማሪዎችን ጭምር እንደሚመለምል የሚከሱት ዶክተር ነጋሶ ተማሪዎቹ ወደ ዩኒቨርሲቲ ሲቀላቀሉም የአባልነት መዋጮ ይከፍሉ እንደነበር የሚያሳይ የምስክር ወረቀት ይዘው እንዲሄዱ እንደሚደረግም አብራርተዋል።</p>

<p>በጋዜጣዊ መግለጫ ህብረትን በመወከል ፕሮፌሰር በየነ ጴጥሮስ፤ ኦፌድንን በመወከል አቶ ቡልቻ ደመቅሳ፤ የሶማሌ ዴሞክራሲያዊ አንድነት ኃይሎች ቅንጅትን በመወከል ዶክተር መሐመድ ናስር የተገኙ ሲሆን ዓረና ትግራይ ለዴሞክራሲ እና ሉአላዊነት ግን በዕለቱ አልተወከለም።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥቅምት 15 ቀን 2001</a></p>

</body>
</html>	
