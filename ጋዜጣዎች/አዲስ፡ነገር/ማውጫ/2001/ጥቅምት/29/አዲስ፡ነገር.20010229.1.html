<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወቅቱን ባልጠበቀው ዝናብ 25 በመቶ የጤፍ ምርት መቀነስ ሊከሠት ይችላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወቅቱን ባልጠበቀው ዝናብ 25 በመቶ የጤፍ ምርት መቀነስ ሊከሠት ይችላል</h2>


<p>በጤፍ አምራች አካባቢዎች ላይ ወቅቱን ባልጠበቀ ኹኔታ እየዘነመ ባለው ዝናም ከ20 እስከ 25 በመቶ የምርት መቀነስ እና ጉዳት ሊያስከትል እንደሚችል የግብርና ባለሞያዎች ስጋታቸውን ገለጹ።</p>

<p>በአሁኑ ወቅት የአገዳ ፣ የብርዕ እና የጥራጥሬ ሰብሎች የምርት መሰብሰቢያ ወቅት ቢኾንም ወቅቱን ሳይጠብቅ እየጣለ ባለው ከባድ ዝናም በሰብል ምርቶች ላይ ከፍተኛ ጉዳት እያስከተለ ነው። በዝናሙ ይበልጥ የሰብል ጉዳት የሚያደርስባቸው በመካከለኛው ኦሮሚያ ፣ በምዕራብ አማራ ፣ በምዕራብ ትግራይ ፣ በቤንሻንጉል ጉሙዝ እና በአዲስ አበባ ዙሪያ ያሉ ቦታዎች ናቸው።</p>

<p>ከዚህ ቀደም እምብዛም ዝናም በማይከሠትባቸው የሰሜን ምሥራቅ የመካከለኛው ፣ የስምጥ ሸለቆ እና የምሥራቅ ኢትዮጵያ አካባቢዎች ባልተለመደ ኹኔታ ከባድ ዝናም ተከሥቶባቸዋል። ይህ የዝናም መጠን ተስፋፍቶ በደቡብ ኦሮሚያ ፣ በደቡብ እና በአዲስ አበባ ዙሪያ ከፍተኛ ዝናም አስከትሏል።</p>

<p>እንደ ማዕከላዊ ስታቲስቲክስ ኤጀንሲ ዓመታዊ መጽሔት ከኾነ የአገሪቱ የጤፍ የመኸር ወቅቶች ምርት ከ1997 እስከ 1999 ዓ.ም ባሉት ዓመታት ወቅት ዕድገት አሳይቷል። አገሪቱ በ1997 ዓ.ም ወደ 20 ሚልዮን ኩንታል የጤፍ የመኸር ምርት ያመረተች ሲኾን ከሁለት ዓመት በኋላ መጠኑ በአራት ሚልዮን ኩንታል ጨምሯል። ባለፈው 2000 ዓ.ም የተመረተው የመኸር ምርት መጠን 22 ሚልዮን ቶን መኾኑን የምግብ እና እርሻ ድርጅት ሪፖርት ያመለክታል።</p>

<p>«ወቅቱን ያልጠበቀው ዝናም በስምጥ ሸለቆ ፣ በሰሜን ወሎ ፣ በከሚሴ ፣ ኮረም ፣ አጣዬ እና ሁመራ ባሉ የብርዕ እና የቅባት ሰብሎች ላይ ከፍተኛ ጉዳት አድርሷል» ሲሉ አካባቢዎቹን ተዘዋውረው የጎበኙ የግብርና እና ገጠር ልምት ሚኒስቴር የግብርና ባለሞያ ለአዲስ ነገር ተናግረዋል። በስምጥ ሸለቆ እና በዙሪያው ባለ አካባቢዎች የጣለው ከባድ ዝናም ከሰብል ምርቶች በተጨማሪ እንድ በርበሬ ፣ ቦሎቄ ፣ አደንጓሬ ያሉ ምርቶችን ከጥቅም ውጭ አድርጓል።</p>

<p>«ዝናሙ በቆላ እና ዝቅተኛ ቦታዎች ላይ ይበልጥ ጉዳት ያደርሳል» የሚሉት በተባበሩት መንግሥታት የምግብ እና እርሻ ድርጅት የሚሠሩ ኤክስፐርት «ምክንያቱም በእነዚህ ቦታዎች ላይ የተዘሩ እህሎች በአሁኑ ወቅት የደረሱ በመኾናቸው ነው።»</p>

<p>በዚህ ወቅት በሚከሠት ዝናም አማካይነት ለስብሰባ የደረሱ እህሎች የመርገፍ ችግር እንደሚገጥማቸው በግብርና እና ገጠር ላማት ሚኒስቴር የሕዝብ ግንኙነት ሐላፊ የኾኑት አቶ ታረቀኝ ጽጌ ይናገራሉ። ነፋስ ቀላቅሎ የሚጥል ዝናም ሲከሠት ሰብሎችን የማሰተኛት እና የማበላሸት አደጋ ሊገጥማቸው እንደሚችል የሚያምኑት አቶ ታረቀኝ ነገር ግን ጉዳቱ የምግብ እህል እጥረት እንዲከሠት አያደርግም ባይ ናቸው።</p>

<p>«በዝናሙ ሳቢያ የሚከሠት የእህል መርገፍ እና መበላሸት ቢኖርም ጉዳቱ አስጊ ስላልኾነ የሚቀጥለው ዓመት ላይ የምግብ እጥረት አይከሠትም» ሲሉ አቶ ታረቀኝ ለአዲስ ነገር ገልጸዋል። የሕዝብ ግንኙነት ሓላፊው እንዲህ ቢሉም የዝናሙ ኹኔታ በዚሁ ከቀጠለ ተጨማሪ ጉዳቶች ስለሚኖሩ «ከእሆች ብልሽት ባለፈ የሰብል ምርት እጥረት ችግር ይገጥማል» ሲሉ የዝናሙን ስርጭት እና መጠን የሚከታተሉ የግብርና ባለሞያዎች ይገልጻሉ።</p>

<p>«በወርኀ ጥቅምት የተለመደው ደረቅ እና ነፋሻ አየር ኹኔታ ነበር» የሚሉት በብሔራዊ ሚቲዮሮሎጂ ኤጄንሲ የአየር ትንበያ እና ቅድሚያ ማስጠንቀቂያ ቡድን መሪ የኾኑት አቶ ድሪባ ጉልቻ «ነገር ግን በሰሜን ሕንድ ውቅያኖስ እና በዐረብ ባሕር ላይ የተፈጠረው የደመና ክምችት በንፋስ እየተገፋ መጥቶ በመሥራቅ አፍሪካ እና በአካባቢው ላይ ከባድ ዝናም ሊያስከትል ችሏል።» ያላሉ።</p>

<p>የብሔራዊ ሜቲዮሮሎጂ ኤጀንሲ በሚያሰራጨው ወቅታዊ ሪፖርት ወቅታዊ ያልኾነ ዝናም በመሥራቅ ፣ በመካከለኛው ፣ በሰሜን ምሥራቅ እና በስምጥ ሸለቆ አካባቢዎች ዝናም ሊያስከትል እንደሚችል እና የደረሱ የሰብል እህሎች ላይ አሉታዊ ተጽዕኖ ሊያስከት እንደሚችል ተንብዮ ነበር። አቶ ድሪባም «የሚትዮሮሎጂ ኤጄንሲ ድንገት ለተከሠተው ዝናም ቅድሚያ ማስጠንቀቂያ ሰጥቷል» ሲሉ ያክላሉ።</p>

<p>አቶ ድሪባ «የቅድሚያ ማስጠንቀቂያ ተሰጥቷል» ቢሉም በአብዛኞቹ የሰብል አምራች አካባቢዎች ሰብሉ በቶሎ አለመሰብሰቡ ጉዳት እንዳያደርስ ምክንያት እንደ ኾነ የግብርና ባለሞያዎቹ ይገልጻሉ። ደርሷል ስለተባለው ጉዳት ለማወቅ ጥናቶች እየተደረጉ እንደ ኾነ የሚናገሩት የሕዝብ ግንኙነት ሐላፊው የጥናቶቹ ውጤት ባለታወቁበት ኹኔታ ይህን ያህል ድርሷል ለማለት የሚያስችል ተጨባጭ ኹኔታ እንደሌለ ይገልጻሉ።</p>

<p>«የዝናሙ መጠን ከዚህ በኋላ ቀስ በቀስ እየቀነሰ ሊሄድ እንደሚችል ይገመታል» የሚሉት አቶ ድሪባ «የዝናሙ መጠን በሰሜን ፣ በመካከለኛው እና በምሥስራቅ ኢትዮጵያ እየቀነሰ ሲሄድ በደቡብ ኢትዮጵያ አካባቢዎች ደግሞ የዝናሙ መጠን ሊቀጥል ይችላል» ሲሉ ያብራራሉ። የተባበሩት መግሥታት የሰብአዊ ጉዳዮች ማስተባበሪያ ጽ/ቤት በዚህ ሳምንት መጀመሪያ ባልወጣው ሳምንታዊ ሪፖርት በአገሪቱ ምዕራባዊ ክፍል የሚጠበቀው የመኸር ምርት ተስፋ የሚሰጥ እንደ ኾነ ገልጾ በመሥርቃዊ አጋማሽ ባሉ ዝቅተኛ አካባቢዎች ግን ጥሩ ኹኔታ እንደማይታይ ጠቁሟል። በትግራይ ፣ አማራ ፣ ኦሮሚያ ፣ ድሬዳው ፣ ሐረር እና ሰሜን ሶማሌ ዝቅተኛ ቦታዎች ከፍተኛ የምርት መቀነስ የሚያስከትል የሰብል ጉዳት እንዳለ ሪፖርቱ ጨምሮ ገልጿል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥቅምት 29 ቀን 2001</a></p>

</body>
</html>	
