<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በጎንደር ከተማ በተነሳ ግጭት አንድ ፖሊስ ሞቶ ዐሥር ሲቪሎች ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጎንደር ከተማ በተነሳ ግጭት አንድ ፖሊስ ሞቶ ዐሥር ሲቪሎች ቆሰሉ</h2>


<p>በጥምቀት በዐል በማግስቱ በጎንደር ከተማ በተቀሰቀሰ ግጭት አንድ ፖሊስ ሲሞት ዐሥር ሰዎች ቆሰሉ።</p>

<p>የጎንደር ከተማ ፖሊስ ኃላፊ ኢንስፔክተር መልካሙ ዓለማየሁ ለአዲስ ነገር እንደገለጹት ግጭቱ የተነሳው የሚካኤል በዓል እየተከበረ በነበረበት ወቅት ባልታወቁ ግለሰቦች የድንጋይ ውርወራ በመጀመሩ ነው። «የጥምቀት በዐል ላይ የተለመዱ የጭፈራ እና የጠብ ክስተቶች ይኖራሉ» የሚሉት ኢንስፔክተር መልካሙ ጉዳዩ በወጣቶች መካከል የተፈጠረ ቀላል ጠብ ነው በማለት ይገልጻሉ። ኢንስፔክተሩ ይህን ቢሉም በዕለቱ በነበረው ግጭት «የጥይት ተኩስ» ይሰማ እንደ ነበር የጎንደር ነዋሪዎች ለአዲስ ነገር ገልጸዋል።</p>

<p>«ሰኞ ጥቅምት 11 የጥምቀት በዐል ላይ መጠነኛ ግጭት ተንስቷል። ይህ በጥምቀት የሚጠበቅ ነው። የድንጋይ መወራወሩ በጥምቀት በዐል ላይ ቢፈጠርም የፀጥታ ኃይሉ የመከላከል ሥራ ሠርቷል» የሚሉት ኢንስፔክተር መልካሙ «ከድንጋይ ውርወራው ጋራ በተያያዘ በቁጥጥር ሥር የዋሉ ሰዎች አሉ» ሲሉ ፖሊስ ግጭቱን አነሳስተዋል ባላቸው ላይ ምርመራ እያደረገ እንደኾነ ይናገራሉ።</p>

<p>የአዲስ ነገር የጎንደር ሆስፒታል ምንጮች በግጭቱ አንድ የፖሊስ አባል በጥይት ጭንቅላቱ አካባቢ ተመትቶ ሆስፖታል ከመጣ በኋላ መሞቱን ተናንግረዋል። በግጭቱ ወቅት በዱላ እና በድንጋይ ጉዳት ደርሶባቸው ወደ ጎንደር ሆስፒታል ለሕክምና ከመጡት 10 ግለሰቦች መካከል ሦስቱ ፖሊሶች እንደኾኑ ምንጮቹ ጨምረው ገልጸዋል። «በግጭቱ የተጎዳ ሰው የለም» የሚሉት ኢንስፔክተር መልካሙ ግን «እስከ አሁን ፖሊስን በተመለከተ የቆሰለ እና የሞተ መኖሩን የሚገልጽ ሪፖርት አልደረሰንም» ብለዋል።</p>

<p>የጎንደር ሆስፒታል ሜዲካል ዳይሬክተር ዶክተር ጋሻው መሰለ ስለ ጉዳዩ ምንም መናገር እንደማይፈልጉ ቢገልጹም የሆስፒታሉ ምንጮች ግና እንድ ሌላ ግለሰብ እጁ ላይ በጥይት ተመትቶ እስከ ትላንትነው ዕለት ድረስ በሆስፒታሉ ውስጥ ሕክምና ሲደረገልት እንደቆየ ይናገራሉ።</p>

<p>በጎንደር ግጭቱ ከተከሰተ በኋላ ሱቆች በማግስቱ ተዘግተው የዋሉ ሲኾን ረቡዕ ጥር 13 አገልግሎት ሲሰጡ የነበሩትም በከፊል እንደ ነበር ነዋሪዎች ለአዲስ ነገር ገልጸዋል። ረቡዕ አንዳንድ ሱቆች ተዘግተው እንደ ነበርይ የሚያምኑት ኢንስፔክተር መልካኡ «ሱቆቹ ተከፍተው ማኅበራዊ እንቅስቃሴው ቀጥሏል ሲሉ አሁን ያለውን መረጋጋት ይገልፃሉ።</p>

<p>የጎንደር ግጭት ከተፈጠረ በኋላ የፌደራል ጉዳዮች ሚኒስትር ረቡዕ ዕለት መግለጫ ያወጣ ሲኾን በኦርቶዶክስ እና በእስልምና እምነት ተከታዮች የተፈጠረውን ተደጋጋሚ ግጭት አውግዟል። «ከቅርብ ጊዜ ወዲህ ችግሩ እየተባባሰ መጥቶ አሳሳቢ ደረጃ ላይ ድረሷል» የሚለው መግለጫ በሁለቱ እመንቶች መካከል እየተፈጠረ ያሉትን ግጭቶች የሚያባብሱ ወገኖች ከድርጊታቸው እንዲታቀቡ አሳስቧል። ሚኒስቴር መሥሪያ ቤቱ በመግለጫው ላይ የግጭት መነሻ ያላቸውን በዝርዝር አስቀምጧል።</p>

<p>«የድርቲቶች ፈፃሚዎች አንዱ የሌላውን እምነት የሚያጣጥል እና የጠብ አጫሪነት ይዘት ያላቸውን ፅሁፎቻ ቅስቀሳዎችን በማሰራጨትና በማስተጋባት» ግጭቱን አባብሰዋል ሲል ይገልፃል። በዚሁ መግለጫ ላይ በተጨማሪ ለግጭቱ መንስኤ «አንዱ በሌላው እምነት ስፍራዎች በመግባት ተገቢ ያልሆኑ ተግባሮችን መፈፀም ይገኙበታል» ሲል የችግሩን አሳሳቢነት ይገልፃል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥር 16 ቀን 2001</a></p>

</body>
</html>	
