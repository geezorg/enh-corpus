<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰራተኞችን ወደ ውጭ የሚልኩ ኤጀንሲዎች እስከ 50ሺ ዶላር ለዋስትና እንዲያስቀምጡ ሊደረግ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሰራተኞችን ወደ ውጭ የሚልኩ ኤጀንሲዎች እስከ 50ሺ ዶላር ለዋስትና እንዲያስቀምጡ ሊደረግ ነው</h2>


<p>ሠራተኞችን ወደ ውጭ ሀገር የሚልኩ ማንኛቸውም የግል ሥራና ሠራተኛ አገናኝ ኤጀንሲዎች ከሰላሣ እስከ ሀምሣ ሺህ የአሜሪካን ዶላር ለዋስተና በዝግ ሂሳብ (ብሎክድ አካውንት) እንዲያስቀምጡ ሊደረግ ነው።</p>

<p>ይህ ግዴታ የተቀመጠው በተሻሻለው የሥራና ሠራተኛ ማገናኘት አገልግሎት የአዋጅ ረቂቅ ነው። የዋስትና ገንዘቡን በተሻሻለው አዋጅ ማካተት ያስፈለገው ከዚህ ቀደም የነበረው ህግ የሰራተኞችን ደህንነት ያስጠበቀ ባለመሆኑ መሆኑን የሠራተኛ እና ማህበራዊ ጉዳይ ሚኒስትር አቶ ሐሰን አብደላ ለአዲስ ነገር ገልፀዋል።</p>

<p>አሁን በሥራ ላይ ያለው «የግል ሥራና ሠራተኛ አገናኝ አዋጅ» በ1990 ዓ.ም የወጣ ሲሆን በጥሬ ገንዘብ ከሚያዝ ዋስትና ጎን ለጎን ከታወቀ የገንዘብ ድርጅት የተረጋገጠ የማይሻር ተመጣጣኝ የዋስትና ወረቀትም ተቀባይነት እንደሚኖረው ይደነግጋል። የዋስትና ወረቀቱ በማስያዥያ ሰንድነት ያለምንም ተቀማጭ ገንዘብ የሚሰጠ በመሆኑ ሰራተኞች አደጋ ደርሶባቸው ገንዘቡ በሚፈለግበት ወቅት ሊገኝ ስለማይችል በዝግ ሂሳብ ገንዘብ የማስቀመጥ ሕግ መደንገግ እንዳስፈለገ ማክሰኞ ጥር 26 ቀን ረቂቁ ለፓርማው በቀረበበት ወቅት ተገልጿል።</p>

<p>«የገንዘብ ድርጅቱ ዋስትናውን ሲሰጥ ወርሃዊ የፕሪምየም ክፍያ ለማግኘት ነው። ይህ ክፍያ በተለያየ ምክንያት ሲቋረጥ የገንዘብ ድርጅቱ በዋስትናው እንደማይገደድ ስለሚገልፅ ይህንን አሰራር ለማስቀረት ታስቧል» ሲል አገናኝ ድርጅቶች በገንዘብ ብቻ ዋስትና ማስያዝ እንዲገደዱ የተደረገበት ምክንያት ለአዋጁ ማብራሪያነት የቀረበው ሰነድ ይዘረዝራል።</p>

<p>በተሻሻለው ረቂቅ አዋጅ መሰረት እስከ 500 የሚደረሱ ሰራተኞችን ወደ ውጭ የሚልኩ ኤጀንሲ 30 ሺህ የአሜሪካን ዶላር እስከ አንድ ሺህ ሰራተኞችን የሚልኩ ኤጀንሲዎች 40 ሺህ ዶላር በዝግ ሂሳብ እንዲያስቀምጡ የሚገደዱ ሲሆን ከዚያ በላይ ሰራተኛን በውጭ ሀገር የሚያስቀጥሩ ደግሞ ሀምሳ ሺህ የአሜሪካን ዶላር ማስቀመጥ ይጠበቅባቸዋል። ረቂቅ አዋጁ ኤጀንሲዎቹ የሚጠበቅባቸውን ገንዘብ ተመጣጣኙን በኢትዮጵያ ብር ማስቀመጥ እንደሚችሉ ደንግጓል። ተቀማጩ ገንዘብ ወደ ውጭ ለሥራ ሄደው ጉዳት የሚደረስባቸው ዜጎች ዋስትና እንዲሆን የታሰበ ሲሆን ለአስከሬን ወይም ጉዳት ለደረሰበት ሰው ማጓጓዣ ይውላል።</p>

<p>«ወደ ውጭ ሄደው አደጋ ለሚድርስባቸው ወገኖች አስከሬን ከማምጫ እና ጉዳተኛን ወደ ሀገር ቤት ከመመለስ በተጨማሪ ለሟች ወገን የደም ካሳ እንዲከፍል አዋጁ ይደነግጋል» በማለት ሚኒስትሩ ይናገራሉ። በዝግ ሂሳብ የሚቀመጠው ገንዘብም ለእንደዚህ ዓይነት ጉዳዮች ማስፈጸሚያ እንደሚውል አቶ ሀሰን ይገልጻሉ። ማንኛውም የስራ እና ሰራተኛ አገናኝ ኤጀንሲ ተቀማጭ ያደረገው ገንዘብ ለአስከሬን ወይም ጉዳት ለደረሰበት ሰው ማመላለሻ ካዋለ ተቀናሽ የሆነውን ገንዘብ በ10 ቀን ጊዜ ውስጥ መልሶ መተካት እንደሚኖርበት በአዋጁ ተገልጿል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥር 30 ቀን 2001</a></p>

</body>
</html>	
