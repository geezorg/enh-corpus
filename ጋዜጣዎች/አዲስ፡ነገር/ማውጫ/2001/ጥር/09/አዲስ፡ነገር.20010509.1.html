<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የወ/ት ብርቱካን ጠበቃ ደንበኛዬን እንዳላገኝ ተከለከልኩ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የወ/ት ብርቱካን ጠበቃ ደንበኛዬን እንዳላገኝ ተከለከልኩ አሉ</h2>


<p>በቃሊቲ ማረሚያ ቤት በእስር ላይ የሚገኙት የወይዘሪት ብሩትካን ሚደቅሳ የሕግ ጠበቃ ደንበኛቸውን እናዳያገኙ መከልከላቸውን ገለጹ።</p>

<p>ወደ ማረሚያ ቤት ከወረዱ ኻያኛ ቀናቸውን የያዙትን ወይዘሪት ብርቱካንን ለማነጋገር ሁለት ጊዜ ወደ ቦታው ቢሄዱም በማረሚያ ቤቱ እንዳልተፈቀደላቸው ጠበቃቸው አቶ ተስፋዬ ደረሰ ለአዲስ ነገር ገልፀዋል። «ወይዘሪት ብርቱካን በቤተሰባቸው አማካኝነት ጠበቃ እንደሚያስፈልጋቸው በገለጹልኝ መሠረት ሁለት ጊዜ ወደ ቃሊቲ ሄጄ ደንበኛዬን ማግኘት ተከልክያለኹ» ሲሉ ደረሰብኝ ያሉትን ተናግረዋል።</p>

<p>«ለመጀመሪያ ጊዜ ስሄድ ከአንድ ሰዓት በላይ እንድጠብቅ ተደርጌ ደንበኛዬን ማግኘት ሳልችል ተመልሻለኹ» የሚሉት አቶ ተስፋዬ «ዓርብ ጥር 8 ያደረግኩት ሙከራ ማረሚያ ቤቱ ፈቃደኛ ሳይኾን በመቅረቱ ሳይሳካ ቀርቷል» ብለዋል። የወይዘሪት ብርቱካን ሕጋዊ ውክልና እንዳላቸው የሚናገሩት አቶ ተስፋዬ ማረሚያ ቤቱ የሰጠው ምክንያት «ከሕግ አግባብ ውጭ» ነው ይላሉ።</p>

<p>ወይዘሪት ብርቱካን የሚመሩት የአንድነት ለዴሞክራሲና ለፍትህ ፓርቲ የሕዝብ ግንኙነት ኃላፊ ዶክተር ኃይሉ አርአያ ሊቀመንበሯ «በማንኛውም ጉዳይ ጠበቃ ጠርታ ለማማከር መብት አላት» ሲሉ ድርጊቱን ተቃውመውታል።</p>

<p>አቶ ተስፋዬ ጉብኝታቸው ለመከልከሉ በማረሚያ ቤቱ በኩል የተሰጣቸው ምክንያት አሁን ካለችበት ኹኔታ ጋር እንደማይያያዝ ያስረዳሉ። «ከዚህ በፊት ታስራ በነበረበት ወቅት ጠበቃ አያስፈልገኝም ስላለች እና አሁን ደግሞ ተፈጻሚ የኾነው ፍርድ ከዚያ ጋር የተያያዘ ስለኾነ ጠበቃ አያስፈልጋትም» የሚል ምክንያት በማረሚያ ቤቱ በኩል እንደተሰጣቸውም ገልጸዋል።</p>

<p>ወይዘሪት ብርቱካን ድጋሚ ከታሰሩበት ጊዜ ጀምሮ እየጠየቋቸው የሚገኙ እናታቸውና ሕፃን ልጃቸው ብቻ ናቸው። ቤተሰቦቻቸው እና ወዳጆቻቸው የእስረኛ መጠየቂያ ቀናት በኾኑት ቅዳሜ እና እሁድ ወደ ቃሊቲ ማረሚያ ቤቱ ቢሄዱም መጠየቅ እንደማይፈቀድ ተነግሯቸው ተመልሰዋል።</p>

<p>ወይዘሪት ብርቱካን ከጠበቃቸው እና ከቤተሰቦቻቸው ጋር እንዳይገኛኙ የተደረጉበትን ምክንያት እንዲያስረዱ ለቃሊቲ ማረሚያ ቤት አስተዳደር ለኾኑት አቶ አበበ ዘሚካኤል ከአዲስ ነገር በስልክ ጥያቄ የቀረበላቸው ቢኾንም አስተዳደሩ ምላሽ ለመስጠት ፈቃደኛ አልኾኑም። የወይዘሪት ብርቱካን ጠበቃ ለጉብኝት ፈቃድ ለማግኘት ማረሚያ ቤቱን በሁለት መንገድ ለመጠየቅ መዘጋጀታቸውን ለአዲስ ነገር ገልጸዋል።</p>

<p>«በመጀመሪያ በአስተዳደር በኩል ተዋረዱን ጠብቀን የመብት ጥያቄ እናነሳለን» የሚሉት የሊቀመንበሯ ጠበቃ «ከዚህ በተጨማሪ ወደ ፍርድ ቤት ሄደን የደንበኛዬን መብት እናስከብራልን» ሲሉ ያብራራሉ። የአንድነት ለዴሞክራሲና ለፍትኅ ፓርቲ በበኩሉ ሊቀመንበሯን ለማስፈታት በውጭ የሚኖሩ ኢትዮጵያውያን እና ዓለም አቀፍ ማኅበረሰብ ጋር ግንኙነት እያረደገ መኾኑን አስታውቋል። «ሊቀመንበሯን ለማስፈታት በአገር ውስጥ ከሚግኙ የዲፕሎማቲክ ስዎች ጋር በየጊዜው እንነጋገራለን» በማለት የፓርቲው የሕዝብ ግንኙነት ኃላፊ ይገልጻሉ።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ጥር 9 ቀን 2001</a></p>

</body>
</html>	
