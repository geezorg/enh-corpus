<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መድረክ በማኒፌስቶ አንቀፅ 39ኝን አልደግፍም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መድረክ በማኒፌስቶ አንቀፅ 39ኝን አልደግፍም አለ</h2>


<p>የስድስት የፖለቲካ ፓርቲዎች እና የሁለት ግለሰቦች ስብስብ የሆነው መድረክ ለዲሞክራሲያዊ ምክክር በኢትዮጵያ በማርቀቅ ላይ በሚገኘው ማኒፌሶቶው በሕገ መንግሥቱ አንቀፅ 39 ላይ የተጠቀሰውን የመገንጠል ፅንሰ ሀሳብ እንዳማያካትት ገለጸ።</p>

<p>በረቂቅ ደረጃ ላይ ያለው ማኒፌስቶ በመድረክ ስብስብ ስር ያሉ ፓርቲዎች እና ግለሰቦች የአቋም መግለጫ እንደዚሁም የሀገሪቱን ፖለቲካዊ፣ ማህበራዊ እና ኢኮኖሚያዊ ሁኔታዎችን የሚተነትን ነው። ለመድረኩ መለስተኛ ፕሮግራም ሆኖ እንደሚያገለግልም ይጠበቃል።</p>

<p>የ«መድረክ» ማኒፌስቶ የአንቀጽ 39 የመገንጠል «ፅንሰ ሀሳብ ያስወገደ እና የኢትዮጵያ አንድነትን ያስጠበቀ ነው ሲሉ ማኒፌስቶውን ከሚያረቁት ውስጥ የሚገኙ የፖለቲካ ፓርቲ አመራር ለአዲስ ነገር ገልጸዋል። የኢትዮጵያ ሕገ መንግስት «የብሔሮች፣ ብሔረሰቦች፣ ሕዝቦች መብት»ን በሚተነትነው አንቀጽ 39 ስር «ማንኛውም የኢትዮጵያ ብሔር፣ ብሔረሰብ፣ ሕዝብ ያራሱን ዕድል በራሱ የመወሰን እስከመገንጠል ያለው መብቱ በማናቸውም መልኩ ያለገደብ የተጠበቀ ነው» ሲል ይደነግጋል።</p>

<p>አወዛጋቢው የመገንጠል መብት ግን በ«መድረክ» ውስጥ ባሉ ፓርቲዎች እና ግለሰቦች ተቀባይነት አላገኘም። «በመድረክ ውስጥ አብዛኞቹ ብሔር ተኮር የሆኑ የፖለቲካ ፓርቲዎች ቢሆኑም በአንቀፅ 39 እና በኢትዮጵያ አንድነት ላይ ተመሳሳይ አቋም አላቸው» ሲሉ የፓርቲ አመራር ይገልፃሉ። በመድረኩ ውስጥ ከሚንቀሳቀሱ ስድስት ፓርቲዎች ውስጥ አንድነት ለዲሞክራሲ እና ለፍትህ ፓርቲ በብቸኝነት ህብረ ብሄር ፓርቲ በመሆን መድረኩን ተቀላቅሏል። የቀድሞው የኢትዮጵያ ፕሬዚዳንት ዶክተር ነጋሶ ጊዳዳ እና አቶ ሰዪ አብርሃ በግል በመድረኩ ውስጥ ይሳተፋሉ።</p>

<p>ማኒፌስቶው ከመጠናቀቁ በፊት መግለጫ መስጠት በመከልከሉ ስማቸውን እንዳይገለጽ የጠየቁ ሌላኛው አርቃቂ ሁለት ሶስተኛው የማኒፌስቶው ስራ ማለቁን ለአዲስ ነገር ገልጸዋል። በአንድ ወር ውስጥ ይጠናቀቃል ተብሎ እቅድ ተይዞለት የነበረው የመድረኩ ማኒፌስቶ ቀረፃ በተያዘለት ጊዜ መጠናቀቅ ባይችልም በዲሞክራሲያዊ እና በሰብአዊ መብቶች አያያዝ ዚሪያ የመድረኩ አባል ድርጅቶች በሙሉ መስማማታቸውን አርቃቂው ይናገአሉ። በፌደራሊዝም አወቃቀር ላይ ተጨማሪ ውይይቶች እንደሚቀርም ይናገራሉ። የማኒፌስቶው ቀረፃ ከተጠናቀቀ በኋላ ለፓርቲዎች እንደሚበተን እና ሀሳብ እንደሚሰጥበት ታውቋል።</p>

<p>ማኒፌስቶው በመቀረፅ ላይ ባለበት በአሁኑ ወቅት የመላው የኢትዮጵያ አንድነት ድርጅት (መኢአድ) መድረክን ለመቀላቀል ጥያቄ ማቅረቡን የማኒፌስቶው አርቃቂ ይገልፃሉ። መድረኩ ለመኢአድ ምላሽ መስጠቱን የሚናገሩት አርቃቂው የመድረኩን አላማ አምነው ከተቀበሉ በይፋ ተቀላቅለው በማኒፌስቶው ቀረፃ ላይ እንዲሳተፉ መልእክት ተላልፎላቸዋል ይላሉ።</p>

<p>በኢንጂነር ኃይሉ ሻውል የሚመራው እና በቅንጅት መከፋፈል በኋላ በመኢአድ ስም የሚቀሳቀሰው ፓርቲ በበኩሉ መድረኩን አስመልክቶ ጋዜጣዊ መግለጫ ባለፈው ሀሙስ አውጥቷል። መኢአድ በመግለጫው እንዳመለከተው ከመድረኩ ጋር አብሮ ለመስራት አራት ጥያቄዎችን በቅድሚያ አቅርቦ ነበር። ፓርቲው ካቀረባቸው ጥያቄዎች መካከል በአንቀፅ 39 ላይ መድረኩ ያለው አቋም የሚጠይቅ ይገኝበታል።</p>

<p>ፓርቲው ላቀረበው ጥያቄ ከመድረክ ያገኘው መልስ አብፎ ለመስራት የሚያስችል እንዳልሆነ ገልጿል። በዚህም ምክንያት «መድረኩን አንቀላቀልም» ሲል መኢአድ በመግለጫው ጠቅሷል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር መጋቢት 26 ቀን 2001</a></p>

</body>
</html>	
