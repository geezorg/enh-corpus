<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በወይዘሪት ብርቱካን ክስ የቀረበበት ማረሚያ ቤቶች ኮሚሽን መቃወሚያ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በወይዘሪት ብርቱካን ክስ የቀረበበት ማረሚያ ቤቶች ኮሚሽን መቃወሚያ አቀረበ</h2>


<p>የአንድነት ለዴሞክራሲና ለፍትህ ፓርቲ ሊቀመንበር በሆኑት ወይዘሪት ብርቱካን ሚደቅሳ የሰብዓዊ መብት ጥሰት ፈጽሟል በሚል ክስ የቀረበበት የፌዴራል ማረሚያ ቤቶች ኮሚሽን ጉዳዩን ለሚመለከተው ፍርድ ቤት መቃወሚያ አቀረበ።</p>

<p>ወይዘሪት ብርቱካን በጠበቃቸው አማካኝነት ባቀረቡት የክስ ማመልከቻ ኮሚሽኑ ከቤተሰብ፣ ከዘመድ፣ ከጓደኞቻቸው ጋር እንዳይገናኙ በመከልከል የሰብዓዊ መብት ጥሰት እንደፈጸመባቸው አስረድተዋል። ጉዳዩን እየተመለከተ የሚገኘው የፌደራል መጀመሪያ ደረጃ ፍርድ ቤት ዘጠነኛ ፍትሐብሔር ችሎት ኮሚሽኑ ቀርቦ እንዲያስረዳ ለመጋቢት 24 ቀን ቀጠሮ ይዞ ነበር።</p>

<p>ችሎቱ በቀነ ቀጠሮውም በዳኛ ታገል ጌታሁን ጽህፈት ቤት የከሳሽና ተከሳሽ ጠበቃዎች በተገኙበት ጉዳዩን ተምልክቷል። ወይዘሪት ብርቱካንን በመወከል ጠበቃቸው አቶ ተስፋዬ ደረሰ የቀረቡ ሲሆን ሱፐር ኢንቴንዳት እቴነሽ መኮንን ኮሚሽኑን በመወከል ቀርበዋል። ጉዳዩን እንዲያስረዳ እድል የተሰጠው የማረሚያ ቤቶች ኮሚሽን የቀረበበትን ክስ በተመለከተ መቃወሚያ ብቻ ማቅረብ እንደሚችል ለፍርድ ቤቱ ገልጿል። በፍሬ ነገር ላይ መልስ ለመስጠት እንደማይችል በመግለፅም ምክንያቱን አስረድቷል።</p>

<p>«ከአዲስ አበባ ማረሚያ ቤት ስለጉዳዩ ማብራሪያ ጠይቀን መልስ አላገኘንም» ሲሉ ሱፐር ኢንቴንዳት እቴነሽ ለዳኛው አስረድተዋል። የከሳሽ ጠበቃ በበኩላቸው «ክሱ ለማረሚያ ቤቱ በደረሰው በ15 ቀን ውስጥ አጣርቶ ደርጊቱ መፈፀሙን እና አለመፈፀሙን ማረጋገጥ ይችል ነበር» ብለዋል። «አንድ ተከሳሽ መልሱን ሲያቀርብ የሚክዳቸውን ነገሮች በግልጽ መካድ አለበት። ተከሳሽ ግን ይህንን አላደረገም» ያሉት አቶ ተስፋዬ «ስለዚህም ከሳሽ በክሱ ላይ ያቀረብው የፍሬ ነገርን አምኗል ማለት ነው» በማለት የፍትሐብሔር ሕጉን ጠቅሰው ተከራክረዋል።</p>

<p>ሱፐር ኢንቴንደት እቴነሽ ለክሱ መቃወሚያ ያሏቸውን ነጥቦች በማንሳት በክስ አመሰራረቱ እና በክስ ሂደቱ ላይ መቃወሚያ አቅርበዋል። ኮሚሽኑ ባቀረበው መቃወሚያ «የከሳሽ ጠበቃ ውክልና ሳይኖራቸው ከሳሽን ወክለው መከራከር አይችሉም» ብሏል። «ውክልና በተመለከተ ለሚመለከተው ፍርድ ቤት አያይዣለሁ» ሲሉ የመለሱት ጠበቃ ተስፋዬ «ለተከሳሽ የማያይዝበት አግባብ የለም» ብለዋል። ጠበቃው «ካስፈለገ» በማለት ውክልናቸውን ለዳኛው አሳይተዋል።</p>

<p>በመቀጠል በሱፐር ኢንቴደንት የቀረበው መቃወሚያ «የፌዴራል ማረሚያ ቤቶች የአስፈጻሚ አካል ሆኖ ሳለ ፍርድ ቤት ጣልቃ ሊገባበት አይችልም» በሚል ነው። «ማረሚያ ቤቱ የሚከተለውን መመሪያ እና ደንብ በተመለከተ ፍርድ ቤቱ ጣልቃ ሊገባበት አይችልም» በማለት ጉዳዩን ፍርድ ቤቱ መመልከት እንደሌለበትም ገልጸዋል። ጠበቃ ተስፋዬ በሰጡት ምላሽ «ሕግ አውጪው፣ አስፈፃሚው እና ተርጓሚው እርስ በእርሳቸው የሚፈታተሹ ስለሆነ ፍርድ ቤቱ ጉዳዩን የማየት ስልጣን አለው። ስለዚህ ጣልቃ አይግባ ማለት አይቻልም» ብለዋል።</p>

<p>በፌዴራል ማረሚያ ቤቶች ኮሚሽንና በአዲስ አበባ ማረሚያ ቤቶች አስተዳደር መካከል ስላለው ልዩነት ያስረዱት ሱፐር ኢተንደንት እቴነሽ በጉዳዩ ላይ አስተዳደሩ እንጂ ኮሚሽኑ ሊከሰስ አይገባም ብለዋል። «ከሳሽ በአዲስ አበባ ማረሚያ ቤቶች አስተዳደር ስር ስለሚገኙ ክሱ የሚመለከተው አስተዳደሩን ነው» በማለት ተቃውሞአቸውን አቅርበዋል። የወይዘሪት ብርቱካን ጠበቃ በበኩላቸው የፌዴራል ማረሚያ ቤቶች ኮሚሽን በአዋጅ የተቋቋመ እስከሆነ ድረስ የመከሰስም ሆነ የመክሰስን ሀላፊነት መወሰድ እንዳለበት ገልጸዋል።</p>

<p>«የክሱ ሂደት በተፋጠነ ሥነ-ሥር ዓት መታየት አለበት» በሚል በተከሳሽ ጠበቃ የቀረበውን ማመልከቻ ሱፐር ኢንተደንት እቴነሽ ተቃውመውታል። «ቃለ መሀላ ባልቀበበት ክሱ መታየት አይችልም» ያሉት ጠበቃዋ «በተፋጠነ ችሎት ለመታየት ጉዳዩ ከልደት፣ ከሞት እና ከጋብቻ ጋር የተያያዘ መሆን አለበት» ሲሉ የፍትሐብሔር ሥነ-ሥርዓት አንቀጽ ጠቅሰው ለዳኛው አስረድተዋል። «በሕግ ጥበቃ ስር ያለ እስረኛ መጠየቅ ተከለከልኩ ብሎ በተፋጠነ ሥነ-ሥርዓት ክስ ሊመሰረት አይችልም» ሲሉ ገልጸዋል። በተጨማሪም የከሳሽ ጠበቃ ድርጊቱ ስለመፈጸሙ እርግጠኝነት የላቸውም ሲሉ ገልጸዋል።</p>

<p>አቶ ተስፋዬ በበኩላቸው ክሱን በቃለ መሀላ አረጋግጠው ማቅረባቸውን ገልፀው የክሱን እውነትነት ለማረጋገጥ ማስረጃዎችን መጥቀሳቸውን አስረድተዋል። «ይህንን ፍርድ ቤቱ ማስረጃውን ሲሰማ የሚያረጋግጠው ነው» ብለዋል። በተፋጠነ ሥነ ሥርዓት የመታየትን በተመለከተ «ከሳሽ የሰብአዊ መብት ጥሰት የደረሰባቸው ነው። ይህ ደግሞ ሰብአዊ እና ሕገ መንግሥታዊ መብት ስለሆነ በተፋጠነ ሥነ ሥርዓት መታየት አለበት» ሲሉ ተከራክረዋል።</p>

<p>ከክርክሮቹ በኋላ ዳኛው ሁለቱም ወገኖች ማጠቃለያ እንዲያቀርቡ ትዕዛዝ ሰጥተዋል። ማረሚያ ቤቶች ኮሚሽን «በቀረበው መቃወሚያ ላይ ብይን ይሰጥ» ያለ ሲሆን የከሳሽ ጠበቃ በበኩላቸው «በፍሬ ነገሩ ላይ የቀረቡትን ማረሚያ ቤቶች ይስጥበት» ብለዋል። ፍርድ ቤቱም ጋራ ቀኙን ካደመጠ በኋላ በጉዳዩ ላይ ብይን ለመስጠት ለሚያዛ 8 ቀን 2001 ዓ.ም ቀጠሮ ሰጥቷል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር መጋቢት 26 ቀን 2001</a></p>

</body>
</html>	
