<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦህኮና ኦፌዴን ፌዴራል ፖሊስንና ደኅንነትን ወቀሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኦህኮና ኦፌዴን ፌዴራል ፖሊስንና ደኅንነትን ወቀሱ</h2>


<p>የኦሮሞ ህዝብ ኮንግረስ (ኦህኮ) እና የኦሮሞ ፌዴራሊስት ዴሞክራሲያዊ ንቅናቄ (ኦፌዴን) ትናንት በጋራ ባወጡት መግለጫ ከፖለቲካ ፓርቲዎች ፉክክር ውጭ መሆን ያለባቸው የብሄራዊ የመረጃና ደህንነት አገልግሎትና የፌዴራል ፖሊስ የፀረ-ሽብር ግብረሃይል ተቋማት «የህዝብ አንጡራ ሀብት የሆነውን የቴሌቪዥን ጣቢያ በመጠቀም የስም ማጥፋት ዘመቻ ከፍተውብናል» ሲሉ ወቀሱ።</p>

<p>ፓርቲዎቹ በቅርቡ የፀረ-ሽብር ግብረሃይሉ በመገናኛ ብዙሃን ያቀረበባቸውን ክስ ተንተርሰው ባወጡት መግለጫ እንዳሉት መንግሥት ልዩ ልዩ ሰበብ እየፈጠረ ከኦፌዴን ዋና ጸሐፊ ከአቶ በቀለ ጅራታ ጀምሮ ተራ አባሎቻቸውን ጭምር አድኖ እያሰረባቸው እንደሆነ ጠቅሰው። ነገር ግን ትግላቸው ዛሬም በህጋዊ እና ህጋዊ መንገድ ብቻ የሚካሄድና በቁርጠኝነት የሚታገሉለት እንደሆነ በመግለጫቸው አሳውቀዋል።</p>

<p>በመገናኛ ብዙሃን የፓርቲዎቻቸውን አባላት መዝለፍ እና ማስፈራራት ክፉኛ የሚያስቆጣ ነው የሚለው የጋራ መግለጫው በርካታ መቀመጫ በሕዝብ ተወካዮች ምክር ቤት የያዘ ሕጋዊ ፓርቲን ስም በዚህ ሁኔታ ማጉደፋ በሃገሪቱ ሊገነባ ለሚፈለገው የፖለቲካ መቻቻል የሚጠቅም እንዳልሆን ጠቅሷል።</p>

<p>መግለጫው አያይዞም ግለሰቦቹ በአንድ ፓርቲ ሲታቀፉ «በኤክስሬይ መሳሪያ ነፍጥ አንስተው ከሚታገሉ ድርጅቶች አባልነት ነጻ መሆናቸው ተረጋግጦ» እንዳልሆነ ይገልጻል። የድርጅቱን ደንብ የተቀበለ ማንኛውም ግለሰብ አባል እንደሚደረግ መንግሥትም የሚያውቀው የፖለቲካ ሥራ መሆኑንም መግለጫው ጨምሮ አብራርቷል። ሆኖም «አባላት በራሳቸው ውሳኔ ወይም በጸጥታ ሃይሎች ግፊት ከሕግ አግባብ ውጭ የመብት ረገጣ ሲበዛባቸው ይሻለኛል ወደሚሉት ቦታ ይሄዳሉ ፤ ድርጅቱ ከዚህ ሊከለክላቸው አይችልም» ሲል መግለጫው ያትታል።</p>

<p>ሁለቱ ፓርቲዎች በመግለጫቸው አባላት የኮበለሉበት ፓርቲ የሚከሰስ ከሆነ አባሎቹ ወደ ኤርትራ የከዱበት ፓርቲ የተኛው ፓርቲ እንደሆነ ይታወቃል በሚል የፓርቲውን ስም ሳይጠቅሱ ከዚሁ ፓርቲ ኮብልለዋል ያሏቸውን ስድስት ግለሰቦች ስም ዘርዝረዋል። «አቶ ዮናታን ዲቢሶ ፣ አቶ ድሪባ ሐርቆ ፣ አቶ ያሲን ፣ ጄኔራል ከማል ገልቹ ፣ ጄኔራል ኃይሉ ጐንፋ እና ኮሎኔል ገመቹ አያና የማን አባላት እንደነበሩ ይታወቃል» ሲል መግለጫው ከዚህ ቀደም ከኦሆዴድ የከበለሉ አባላትን ጠቅሷል።</p>

<p>«ትልቅ በደል ፈጽመው ከኦነግ የተመለሱ አንዳንድ ሰዎች ላንድ ክሩዘር መኪና ተሰጥቷቸው በየዞኑ ይዘዋወራሉ» ሲል የሚከሰው የሁለቱ ፓርቲዎች መግለጫ «ወንጀል ሰርተው ኢሕአዴግ ከገቡ በሕግ አይጠየቁምን?» ሲልም ይጠይቃል።</p>

<p>ከፌደራል ፖሊስ እና በብሔራዊ የመረጃ እና ደህንነት አገልግሎት የተዋቀረው የጋራ ፀረ ሽብር ግብረ ሃይል ከቀናት በፊት ባወጣው መግለጫ «ኦህኮ እና ኦፌዴን በውስጣቸው ተሸጉጠው ሕገ መንግሥቱን በሽብር ተግባር ለመናድ የሚንቀሳቀሱትን እንቅረው ሊተፏቸው ይገባል» ብሏል። ፓርቲዎቹ አባሎቻቸው «የሻእቢያን የትርምስ ስትራቴጂ በተላላኪነት ከሚያስፈጽመው ኦነግ» ጋር በይፋ መቀላቀላቸውንም ገልፆ ነበር። የግብር ሃይሉ መግለጫ እነዚህን ፓርቲዎች ወክለው ፓርላማ ገብተው የነበሩ እና በኋላም ወደ ኤርትራ ሂደው ኦነግን የተቀላቀሉ አምስት ግለሰቦችን በስም ጠቅሷል።</p>

<p>ከዚህ በፊት በኦነግ የሽብር ተግባር ተሳታፊ ነበሩ ብሎ በፍርድ ቤት ካስፈረደባቸው የኦፌዴን አባላት መሃል ጉደታ ሹቤ ፣ አሸናፊ አዱኛ እና ኢትዮጵያ ተመስገን የተባሉትን ለአብነት ግብረ ሃይሉ በመግለጫው ዘርዝሯል። ግብረ ሃይሉ አሁን ቅሬታ እያሰሙ ያሉትን ፓርቲዎች ራሳቸውን በሕግ መጠየቅ ይቻል እንደነበርና ሆኖም በውስጣቸው ስላሉት አሸባሪዎች እንቅስቃሴ ፓርቲዎቹ በበቂ ሁኔታ አያውቁም ከሚል ቀና አመለካከት ወደ ሕግ ከመሄድ መቆጠቡን ገልፆ እንደነበር ይታወሳል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ኅዳር 20 ቀን 2001</a></p>

</body>
</html>	
