<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ደቡብን ያልለቀቃት «አረንጓዴ ረኀብ» </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ደቡብን ያልለቀቃት «አረንጓዴ ረኀብ»</h2>


<p>ከሀላባ ከተማ 10 ኪሎ ሜትር ገደማ ርቀት ላይ በምገኘው «ሁለተኛ ቆሊቻ» መንደር ነዋሪ የኾነው ተቅዬ ኢብራሒም በጎረቤቶቹ ላይ የደረሰውን ኀዘን በሚገባ መካልፈል አልቻለም። የመንደሪቱ ሰዎች ግና ከጨቅላነታቸው ከዚህ ዓለም የተለዩትን ሁለት ሕፃናት ለመቅበር ላይ ታች ማለት ይዘዋል። እርሱ ግን ወደ ከተማ ለመሔድ ልብ ተሰቅሏል። አላባ ከተማ ብርቱ ጉዳይ አለው፤ የሞት እና የሽረት።</p>

<p>የቀብር ሰዓትን እንኳ መታገስ አቅቶት በእግሩ ወደ ከተማ መገስገስ የጀመረው ተቅዬ በመንገዱ ላይ «አይሹዙቅጥቅጥ» እየተባለ የሚጠራውን የሕዝብ ማመላለሻ ሲመለከት በደቂቃዎች ውስጥ ካሰበበት እንደሚደረስ እያሰላሰለ ጥድፊያውን ለጊዜው ጋብ አለ። ከአውቶቡሱ እንደወረደ ግን እንደገና በጥድፊያ ወደ ከተማይቱ ጤና ጣቢያ ተንደረደረ። ከጤና ጣቢያው ጓሮ ደርሶ በምግብ እጥረት ክፉኛ ለተጎዱ ሕፃናት ከተመደበው የመመገቢያ ክፍል ገብቶ የፈለገውን ከተመለከተ በኋላ ግን እፎይ አለ።</p>

<p>ማገገሚያ ክፍሉ መሬት ላይ በተነጠፉ ፍራሾች ተሞልቷል። በብዙዎቹ ፍራሾች ላይ ልጆቻቸውን ያቀፉ አሊያም ያስተኙ እናቶች ይታያሉ። ሚስቶቻቸውን ተከትለው የመጡ እና ልጆቻቸውን የማስታመምን ሥታ የተረከቡ አንዳንድ አባቶችም ወጣ ገባ ይላሉ። ከእነዚህ መካከል ፍራሽ ላይ የተቀመጠችውን ባለቤቱን ማባዛን፣ መሐመድን እና የአምስት ዓመት ልጁን ዚያዳን ሲመለከት ነው ተቅዬ የተረጋጋው።</p>

<p>እንደ ዚያድ ታመው ነገር ግን ወደ ጤና ጣቢያ ያልመጡና የመንደሩ ሁለት ሕፃናት መሞታቸውን ሲሰማ ነበት ተቅዬ የልጁ ነገር ክፉኛ ያሳሰበው። ዐይኗን ተምልክቶ እስትፋንሷ እንዳለ ካረጋገጠ በኋላ ግን ከቦታው መራቅን አልፈለገም። ከተኛችበት ፍራሽ አጠገብ ተቀምጦ በቀስታ የምትተነፍሰውን የልጁን ኹኔታ ይመለከታል። ወደ ጤና ጣቢያም ስትመጣ የነበረው የሆዷ እና የእግሯ እብጠት መቀነሱን ልብ ቢልም አሁንም የሚታይባት የመዳከም ኹኔታ ያስጨንቀዋል።</p>

<p>«{ወደ ጤና ጣቢያው} ስትመጣ ምንም ነገር መመገብ አትችልም ነበር» ይላል ተቅዬ። «አሁን ግን ወተት እየወሰደች ነው።» ለእርሱ ወተት ይምሰለው እንጂ ልጅቱ ስትወስደው የከረመችው በምግብ እጥረት ክፉኛ ለተጎዱ ሕፃናት በልዩ ኹኔታ የተዘጋጀ ልዩ ልዩ ሚኒራልን በውስጡ የያዘ እና በወተት መልክ የሚሰጥ መድሐኒት ነው። እነዚህን መድሐኒንቶች ባለሞያዎቹ ኤፍ 75 እና ኤፍ 100 ሲሉ ይጠሯቸዋል።</p>

<p>ከሁለት ሳምንት በፊት ይህን ዐይነት የማገገሚያ ሕክምና በሀላባ ጤና ጣቢያ እየተከታተሉ የሚገኙ የሕፃናት ቁጥር ዘጠኝ ብቻ የነበረ ቢኾንም በሰኔ ወር ላይ ግን 55 ያህል ደረሶ ነበር። ተቅዬን ጨምሮ በረካታ ወላጆች ልጆቻቸውን ወደ ጤና ጣቢያ ከማምጣታቸው በፊት ሕፃናቱን ለሕመም የዳረጋቸው በአካባቢው በስፋት የሚታየው የወባ በሽታ እንደኾነ ነበር የሚታወቁት። «መጀመሪያ በወባ ምክንያት ሆዷን ታመመች» ይላል ትቅዬ ስለመጀመሪያ ልጁ ዚያዳ ሲናገር።</p>

<p>በመደሩ አቅራቢያ ካለ ጤና ኬላ መድሐኒት የተሰጣት ዚያዳ ግን ሊሻላት አልቻለም። ጭራሽ እንደ አባቷ አባባል «ሰውነቷ ተነፋ»። ይኼን የዚያዳ ከተማ ወደሚገኘው ጤና ጣቢያ መላክ ግዴታ ኾነ። «የመረመሯት ሐኪሞች ወባ የለባትም፤ እብጠት ያስከተለባት በሽታ ሌላ ነው፤ ምክንያቱ ደግሞ የምግብ ጉዳት ነው አሉኝ» ሲል ተቅዬ ያስረዳል። ለልጁ ጥሩ እንክብካቤ እንዳላደረገላት የሚቀበለው ተቅዬ ይህ ግን ባጋጠመው ችግር የመጣ እንደኾነ ይገልጻል። «እኔ ገበሬ ነኝ። ጉዳት ያመጣብን ባለፉት ሁለት ዓመት የነብረው የዝናብ እጥረት ነው» ይላል።</p>

<p>አልመጣም ቀረሁኝ እንደዚህ ዐይነት ታሪክ ከሲዳማ እስከ ወላይታ፤ ከኮንሶ እስከ ሀዲያ ካሉ አርሶ አደሮች አፍ መስማት እንግዳ ነገር አይደለም። የሁሉም ምክንያት ተመሳሳይ ነው። በዚህ ዓመት ሲጠበቅ የነበረው የበልግ ዝናም ወቅቱን ጠብቆ ባለመዝነሙ እና ከመደበኛው ምንም አለማግኘታቸውን ይናገራሉ። አንዳንዶቹ ጠብ ባለችው ዝናብ የዘሩት እህል ከዚያ በኋላ በቂ ዝናም ባለማግኘቱ ማሳ ላይ ተቃጥሎ መቅረቱን ያማርራሉ። ሌሎች ዝናም ይመጣል በሚል ተስፋ ያዘጋጁት መሬት ጦሙን ማደሩን ያወሳሉ። ጥቂቶች ደግሞ የዘሩት ፍሬ ማፋራቱን፣ ነገር ግን አርሱም ቢኾን ቀድሞ ከነበረው በመጠን በእጅጉ ያነሰ እንደነበር ይናገራሉ።</p>

<p>የተባበሩት መንግሥታት የዓለም የምግብ ፕሮግራም (WFP) በሰኔ ወር ያወጣው መግለጫ የአርሶ አደርሮቹን አባባል በቁጥር አሰደግፎ ያርጋግጣል። እንደ ድረጅቱ አባባል ከኾነ ማሳቸውን አዘጋጅተው ዝናም ይጠባበቁ የነበሩ አርሶ አደሮች ዘር መዝራት የቻሉት ከ50 እስከ 70 በመቶ በሚኾነው መሬታቸው ላይ ብቻ ነበር። በበልግ የአዝመራ ወቅት የሚገኘው ምርት ከአገሪቱ የእህል ምርት ከአምስት እስከ 10 በመቶ ብቻ የሚሸፍን ቢኾንም ባለፈው ዓመትም የከፋ የምግብ እጥረት ችግር ላጋጠማቸው ለደቡብ አርሶ አደሮች ግን ወሳኝ ነበር። ለዘር ያስቀመጡት እህል ሳይቀር እስከመብላት የደረሱት አርሶ አደሮች በዚህ ዓመት የመኸር እርሻ የሚቋቋሙበትን ያህል ምርት እስኪያገኙ - ድረስ ተስፋ ያደረጉት የበልግ ወቅትን ነበር። ውጤቱ ግን እንደጠበቁት አልነበረም፤ አልኾነላቸውም።</p>

<p>የምግብ እጥረት በሚስተዋልባቸው ቦታዎች ከበልግ በኋላ የመኸር ምርት እስኪደረስ ያለውን ጊዜ ባለሞያዎች የረኀብ ወቅት (hunger season) ይሉታል። በዚህ ዓመት ያለው የችጋር ወቅት ግን «የከፋ እና «ከተለመደው ረዘም ላለ ጊዜ» እንደሚቆይ «Famin Early Warning System Network» የተባለ ድርጅት የኢትዮጵያን የምግብ ዋስትና አስመልክቶ በሰኔ 17 ያወጣው ሪፖርት ያመለክታል። በዚያኑ ዕለት በጽሕፈት ቤታቸው ለጋዜጠኞች መግለጫ የሰጡት ጠቅላይ ሚኒስትር መመስ ዜናዊ ግን ስለ በልግ ኹኔታ ተጠይቀው ተቃራኒ የኾነ ምላሽ ሰጥተዋል።</p>

<p>«የበልግ ውጤት ቅልቅል መልክ ያለው ነው። ዋነኛ የበልግ አካባቢ በኾነው በደቡብ የአገሪቱ ክፍል ውጤቱ ካለፈው ዓመት በጣሙኑ የተሻለ ነው። በሰሜኑ የአገሪቱ ክፍል ግን የበልግ ዝናሙ ከሞላ ጎደል የተሳካ አልነበረም» ብለው ነበር ጠቅላይ ሚኒስትሩ። የእርሳቸው ምስል ያለብትን የቁልፍ መያዣ በአንገቷ ላይ እንደ ጌጥ ያንጠለጠለችው አሴማ አወል ግን በአካባቢያቸው ዝናም በመጥፋሩ ምክንያት በምግብ እጥረት የተጎዳችውን የሁለት ዓመት ልጇን ለይላ ይርጋን ይዛ ሀላባ ጤና ጣቢያ መገኘቷን ትናገራለች። ጠቅላይ ሚኒስትሩ የሚናገሩት ለመስማት የማትችለው ታማሚዋ ለይላም በእናቷ አንገት ላይ ያለውን ምስላቸውን እየናካካች ትጫወታለች።</p>

<p>ጠቅላይ ሚኒስትር መለስ ካለፈው ዓመት የተሻለ ምርት አለብት ባሉበት ደቡብ ክልል እንደለይላ ዐይነት በምግብ እጥረት የተጠቁ ሕፃናት ኹኔታቸው ከመባባሱ በፊት አልሚ ምግብ ሊያግኙ የሚችሉባቸው 502 ጣቢያዎች እንደሚያስፈልጉት በዘርፉ ባለሞያዎች የተደረጉ ጥናቶች ያመለክታል። እነዚህ ጣቢያዎች እንድግዲህ አሁን በክልሉ ጤና ቢሮ ሥር ኾነው አገልግሎት በመስጠት ላይ ካሉት በተጨማሪ መኾኑ ነው።</p>

<p>ለምለሚቷ ደብብ? ከሕፃናት የምግብ እጥረት ጉዳይ ጋራ በተያያዘ የሚወጡ ሪፖርቶች እንደሚጠቁሙት ከኾነ ወደ አልሚ ምግብ ማደያም ኾነ ወደ ማገገሚያ ጣቢያዎች የሚመጡ የተጎዱ ሕፃናት ቁጥር በየቀኑ እየጨመሩ ነው። ጉዳዩም መጀመሪያ ችግሩ አለባቸው በሚል ተለይተው ከተቀመጡት ዞኖች እና ወረዳዎች መሻገር መጀመሩን ሪፖርቶቹ ይጠቁማሉ። በሐምሌ ወር የወጣ አንድ ሪፖርት እንደሚያመለክተው ከኾነ በሲዳማ፣ ወላይታ፣ ሀዲያ፣ ሀላባ እና ኮንሶ ችግሩ በከፋ ኹኔታ የሚታይባቸው ዞኖች ናቸው። አካባቢዎቹ የአሁኑን የዝናም ወቅት ተከትለው በአረጓዴ የተሸፈኑት አካባቢዎች ምጸቱን ከፍ ያደርጉታል።</p>

<p>«ከግንቦት እስከ ሐምሌ ያለውን ኹኔታ ከወሰድን በደቡብ ክልል ሚዛን አካባቢ ከሚገኙ የደቡብ ምዕራውብ አካባቢዎች በስተቀር ሌሎቹ በችግሩ የተጠቁ ናቸው» ይላሉ በአንድ መንግሥታዊ ያልኾነ ድርጅት ውስጥ በሀዋሳ ቅርንጫፍ የሚያገለግሉ ባለሞያ። እንደ ሀዲያ ያል በስንዴ ምርታቸው የሚታወቁ እና በለምለምናታቸው ይጠሩ ከነበሩ ቦታዎች አንዱ የኾነው ሲዳማ ሳይቀር ችግሩ ለዚያውም በተከታታይ ዓመታት መታየቱ ባለሞያውን አሳስቧቸዋል።</p>

<p>ድርቅ፣ የምግብ እጥረት፣ ችጋር እና ረኀብ ለኢትዮጵያ አዲስ ነገር ባይኾንም የአገሪቱ ደብባዊ ክፍል ግን በዚህ አምብዛም የሚጠቃ እንዳልነበረ ደሳለኝ ራህመቶ «Neither feast nor famine: Prospects for food security» በተባለ ጥናታቸው ይጠቁማሉ። የኢትዮጵያ የረኀብ ታሪክ ከስምንተኛው እና ዘጠነኛው ክፍለ ዘመን እንደሚጀምር የሚያስረዱ እንደ ሪፓርድ ፓንክረስት ያሉ የታሪክ ተመራማሪዎች አሉ። አቶ ደሳለኝ እ.ኤ.አ ከ1800 ጀምሮ የነበሩትን ግን የደቡብ ክልል አካባቢዎች መጠቀስ የሚጀምሩት በ1966 ዓ.ም በተከሰተው ረኀብ ወቅት እና ከዚያ በኋላ ነበር።</p>

<p>በ1966ቱም ወቅት ቢኾን የሲዳማ እና ጋሞ አውራጃዎች የምሥራቅ ክፍሎች ነበሩ። በአሁኑ የምግብ እጥረት ከተጠቁ አካባቢዎች በቀዳሚነት ስሙ በሚጠቀሰው በወላይታ ዞን በዳሞት ጋሌ ወረዳ በምትገኘው የዋንዳራ ቦሎሶ ቀበሌ ሥራ አስኪያጅ አቶ ተጀኔ አየለ በ1966 ረኀብ ወቅት ከአባባቢው ርዳታ ተሰብስቦ ለተጎዱ አካባቢዎች መላኩን ያስታውሳሉ። በዚያን ወቅት ተማሪ የነበሩት አቶ ተጀኔ በዘመቻ እሁሉን ከሚሰበስቡ ወጣቶች መካከል አንዱ ነበሩ።</p>

<p>«የእኛን አካባቢ ድርቅ ያጠቃው በ1977 ዓ.ም ነው» የሚሉት አቶ ተጀኔ «ከዚያን ጊዜ ጀምሮ ርዳታ አለ» ሲሉ የአካባቢያቸውን ኹኔታ ያስረዳሉ። በ1977ቱ ረኀብ ያልተጠቁት የአገሪቱ ክፍሎች በጣም ጥቂት እንደነበሩ አቶ ደሳለኝ ይስማማሉ። «በተለምዶ ከድርቅ ነጻ የነበሩ እንደ ወላይታ፣ ክምባታ እና ሀዲያ ያሉ በደቡብ የአገሪቱ ክፍል የሚገኙ አካባቢዎች በድርቁ በእጅቱ ተመትተዋል። እህሉም በበሽታ ተጠቅቷል። በርካታ ሞትም ተከስቷል» ሲሉ የወቅቱን ረኀብ መጠነ ሰፊነት በጥናታቸው ላይ አስቀምጠዋል። ይህ ረኀብ ከመከሰቱ በፊት የነበሩ እና ከሰሜኑ የአገሪቱ ክፍሎች ፍልሰቶች በአካባቢው ላይ ተጽእኖ እንዳመጣ አቶ ደሳለኝ ይጠቁማሉ።</p>

<p>«ከአብዮቱ በፊት በነበሩት ጊዜያት በተለየዩ ወቅቶች የተመናመነ የተፈጥሮ ሀብት ካለበት ከሰሜን በተፈጥሮ ሀብት ወደበለጸገው ደቡብ ይካሄዱ የነበሩ የጭሰኞች ፍልሰት የተለመደ ተግባር ኾኖ ነበር» ይላሉ አቶ ደሳለኝ በጥናታዊ ጽሑፋቸው። «ይህ በተፈጥሮ ሀብት ላይ የሚደርስ ውድመትን ያፈጠነ እና አጠቃላይ የግብርና መቆርቆዝን ያስከተለ ነው። በክልሎች መካከል ያለውን የሥነ ምኅዳራዊ ዕምቅ ሀብት እና የግብርና ስፔሻላይዜሽን ልዩነት እንዲደበዝዝ ያደረገ ነው» ሲሉ ያብራራሉ።</p>

<p>አገር በቀል እውቀት በእነዚህ እና ሌሎች ምክንያቶች የደቡብ ክልል ቀድሞ የነበረውን ገጽታ እያጣ የመጣ ሲኾን የድግግሞሹ መጠን እየጨመረ ለመጣው የረኀብ አደጋ አጋለጠው። እንደሌሎቹ የኢትዮጵያ አርሶ አደሮች የደቡብ ገበሬዎች እንደማይቀርላቸው የተገነዘቡትን አደጋ ለመቋቋም የራሳቸውን አካባቢ በቀል እውቀት በመጠቀም የመከላከል መንገዶችን አዘጋጁ። አቶ ደሳለኝ በገጠር ያለው ኅብረተሰብ የተፈጥሮ አደጋዎችን እና የምግብ እጥረትን ለመቋቋም መጀመሪያ «የሚመጣውን መገመት»፣ ለዚያም «መዘጋጀት» እና «በጽናት መከላከል» በስተመጨረሻም ኹኔታው ከተባባሰ ራስን ከኹኔታው «ማውጣት» የሚሉትን መንገዶችን እንደሚከተል ያስረዳሉ።</p>

<p>ከነዚህ አራት ስትራቴጂዎች አርሶ አደሮች ነፍሳቸውን ለማትረፍ የሚጠቀሙባቸው ቢኾኑም በደቡብ አርሶ አደሮች ዘንድ ግን ለመተግበር እንቅፋት ያጋጠማችው ይመስላል። የአየር ጸባይ ለውጥን ተከትሎ ዝናም የሚጥልበት ወቅት መዛባት እና እርሱም ቢኾን ከመጠን ማነሱ መታየት ከጀመረ ዓመታት ተቆጠሩ። ከዓመት ዓመት የዝናሙ ኹኔታ ሂደቱ እየተለወጠ መምጣቱን የተገነዘቡት አርሶ አደሮች ለችግር ጊዜ የሚኾኑ ምግቦችን እየተጠቀሙ ክፉ ጊዜ ማሳለፉን ተለማምደውት ነበር።</p>

<p>እንሰት፣ ስኳር ድንች እና ሌሎች የሥራ ሥር ተክሎች የችግር ጊዜ መግፊያ ተድርገው በደቡብ አርሶ አደሮች ዘንድ ይወሰዳሉ። እንዳለፈው እና እንደዚህ ዓመት ተከታታይ የዝናም መቃወስ ሲያጋጥማቸው ከግምታቸው ውጭ ይኾን እና ለችግር ጊዜ በቂ መቋቋሚያ እንዳይቋጥሩ ያደርጋቸዋል። «ስኳር ድንች ከሁለት ዓመት በፊት ጠውልጎ ጠፋ» ይላሉ የዋንዳራ ቦሎሶ ቀበሌ ሥራ አስኪያጅ አቶ ተጀኔ። መንግሥት የእህል ዘር ርዳታ ሊያደርግ ቢሞክርም በዝናም እጥረት ምክንያት ሊበቅል አለመቻሉን ይገልጻሉ። ለአስተዳዳሪው ይበልጡን የሚያሳስባቸው ግን የእንሰት መጥፋት ነው። «እንሰት በረኀብ ምክንያት በ2000 ዓ.ም ተበልቶ አልቋል። ለሰውም ኾነ ለከብት የሚጠቅም ነበር» ይላሉ ተረፈ ምርቱ እንኳ እንደማይጣል ሲጠየቁ።</p>

<p>እርሳቸው ከሚያስተዳድሩት ቀበሌ በጥቂት ኪሎሜትሮች ርቀት ላይ የሚግኙው የዱጌ ቀበሌ የሚኖሩት አቶ ማሞ ጩሉኮ ስኳር ድንች ከዓመት ዓመት የሚጠቀሙበት ምግብ መኾኑን አስረድተው በተጠቀሙት ልክ በቦታው ይተኩ እንደነበር ይገልጻሉ። በዚህ ዓመት የተኩት ብቅ ሲል ማየት አልቻሉም። «ፀሐዩ ነው ያጠፋው። ፀሐዩ ነው ያቃጠለው» ይላሉ ዝናም አለማግኘታቸውን እያማረሩ። የመቋቋሚያ አትክልቶችን ከጓሮአቸው ያጡት አርሶ አደሮቹ ሳር አጭደው ከመሸጥ እስከ ሸክላ ሥራ ድረስ የቻሉትን አድረግው ከገበያ እህል በመግዛት የምግብ እጥረቱን «በጽናት ለመቋቋም» ትግል ይዘዋል።</p>

<p>የዋንዲራ ቦሎሶ ቀበሌ የሚኖሩት ወይዘሮ ደበሌ ቡላ የአምስት ልጆች እናት ናቸው። ያጋጠማቸውን የምግብ እጥረት በተቻላቸው መጠን ለመቋቋም እየሞከሩ ካሉት እናቶችም አንዷ ናቸው። የእርሳቸውን ቤተሰብ ዕድለኛ የሚያደርገው በበልግ ወቅት ጠብ ባለው ዝናም አደንጓሬ ማግኘት መቻላቸው ነው። «ትንሽ አደንጓሬ ደርሶ ነበር። እየበላነው አሁን ግን አልቋል» ይላሉ። የመኸር አዝማራ በመጪው ጥቅምት እስከሚደርስ ድረስ እንዴት እንደሚዘልቅ «እግዚአብሔር ያውቃል» የሚሉት ወይዘሮ ደበሴ ለአሁኑ ያሏቸውን ከብቶች ሽጠው ጨርሰው የችግር ጊዜውን ለማሳለፍ እየሞከሩ ነው። አንዳንዴም ሳር እያጨዱ ወደ ገበያ ወስደው በመሸጥ ጥቂትም ብትኾን እህል ሸምተው እንደሚመለሱ ይናገራሉ።</p>

<p>እንደ ላሎሬ ኩማ ያሉ በዳሞት ጋሌ ወረዳ ጃጌ ቀበሌ የሚኖሩ እናቶች ደግሞ በሸክላ ሥራ በሚያግኙት ገቢ፤ ምንም እንኳ በምግብ እጥረት ከሚመጣ በሽታ ባይታደጓቸውም ልጆቻቸውን ይመግባሉ። በዚያች መንደን አብዛኞቹ እናቶች ከማሰሮ እስከ ገንቦ ያሉ የሸክላ ውጤቶችን ያመርታሉ። ከተሠሩ ብዙም ያልቆዩ የሸክላ ውጤቶችም ከየደጃቸው ተደርድሮ መመልከትም ይቻላል። እያንዳንዳቸው ተሠርተው በፀሐይ ደርቀው እና በእሳት ተጠብሰው ለገበያ ለመብቃት ዐሥራ አምስት ቀን ይወስዳሉ።</p>

<p>«ምንም ነገር የለኝም። እነዚህን ቸርችሬ በማግኘው ገንዘብ ነው ከገባያ እህል የምገዛው። ከተገኘ ቆጮ፣ ዱቄት፣ ስኳር ድንች ወይም አደንጓሬ ከገበያ ሸምቼ ነው የማበላው» ትላለች ላሎሬ። ይህን ሁሉ ለመግዛት የምታስበው ግን እይንዳንዱን የሸክላ ውጤት በአንድ አንድ ብር ብቻ በመሸጥ ነው። ካለፈው ዓመት የተሻለ ነው በሚባልለት የደቡብ ገበያ ግን እነዚህ ብሮች ምንም ማለት ናቸው። ከሦስት ዓመት በፊት 1.50 ብር ይሸጥ የነበረው አንድ ኪሎ በቆሎ አሁን ከ4.20 እክሰ 4.70 ብር ይገኛል። የሸክላ ውጤቶቹ በተሸጡበት ገንዘብ የሚገዛ እህል ደግሞ ለላሎሬ ስድስት ልጆችን ከመቃመስ ያለፈ የሰጣቸው ጥቅም እንደሌለ ክፉኛ ከተጐዱት ሕፃናት አቋም መመልከት ይቻላል።</p>

<p>አዳኙ «ፕለምፒነት» እና የመያድ ፖለቲካ እነዚህን ልጆች ወደ ሞት አፋፍ ከመድረ እየታደጋቸው ያለው በየቦታው እየታደለ የሚገኘው አልሚ ምግብ ነው። በባለሞያዎቹ ዘንድ «ፕለምቲነት» (Plumpy-net) እየተባሉ የሚጠሩት እነዚህ አልሚ ምግቦች የኦቾሎኒ ቅቤ ዐይነት ጣዕም ያላቸው ናቸው። በውስጣቸው የኦቾሎኒ ዱቄት፣ የአትክልት ዘይት፣ ስኳር የወተት ፓወደር እንደዚሁም ሚኒራል እና ቪታሚን ይዘዋል። ይህም ቢኾን ታዲያ ለልጆቻቸው እንደልብ አልገኝ እንዳላቸው በወላይታ፣ በሀዲያ እና በሀላባ ያሉ የገጠር ነዋሪዎች ቅሬታቸውን ያሰማሉ። በአንዳንድ ቦታዎች ምክንያቱ ሳይነጋራቸው ለሕፃናቶቻቸው ይሰጥ የነበረው «ፕለምቲነት» እንደተቋረጠባቸውም ይገልጻሉ።</p>

<p>አጋዛ ዱጌ በተሰኘ በዳሞት ጋሌ ወረዳ ውስጥ በሚገኝ ቀበሌ ውስጥ የምትኖረው እመቤት ማርቆስ በምግብ እጥረት ምክንያት ለተጎዳችው የመጨረሻ ልጇ ይሰጥ የነበረው «ፕለምቲነት» እንድተቋረጠባት ትናገራለች። እመቤት አምስተኛ ልጇ የኾነችው እናትነሽ ምግብ በአግባቡ ባለማግኘቷ ምክንያት በጤና ጣቢያ ለአንድ ሳምንት ተኝታ እንደነበር ትናገራለች። ከማገገሚያ ጣቢያው እንደወጣች ደግሞ በቀን ሁለት ጊዜ የምትመገበውን «ፕለምቲነት» ለሁለት ሳምንት ወስዳ ነበር።</p>

<p>የአልሚ ምግቡን የሚሰጠው ጎል ኢትዮጵያ የተሰኘው መግሥታዊ ያልኾነ ድርጅት (መያድ) እንደነበር የሚናገሩት የአካባቢው ነዋሪዎች ባለወቁት ምክንያት ድርጅቱ በጤና ኬላዎች ኾነ በጤና ጣቢያዎች የሚሰጠውን ዕደላ መቋረጡን ያስረዳሉ። «እንደጎል ኢትዮጵያ» ሁሉ ኢንተርናሽናል ሜዲካል ኮርስ (አይ.ኤም.ሲ) የተባለው ግብረሰናይ ድርጅት በወላይታ ይሰጠው የነበረው በምግብ እጥረት የተጎዱ ሕፃናትን የማከም ሥራ ማቆሙን ምጮች ይናገራሉ። ከጎል ኢትዮጵያ፣ ለአይ.ኤም.ሲ እና ለሌሎች አጋር ግብረ ሰናይ ድርጅቶች ሥራቸውን እንዲያቋርጡ ያዘዘው የወላይታ ጤና ቢሮ እንደኾነ ምንጮች ይናገራሉ። ጤና ቢሮው የሰጠው ምክንያት «የሥራ ውለታ» መፈራረ አለባቸው የሚል እንደኾነ ምንጮች ይጠቁማሉ።</p>

<p>ብደቡብ ከሚንቀሳቀሱ ዓለም አቀፍ መያዶች በአንዱ ውስጥ በሐላፊነት የሚያገለግሉ ግን ጉዳዩ የፕሮጀክት ስምምነት ከማካሄድ የዘለለ እንደኾነ ያስረዳሉ። የደቡብ ክልል መንግሥት የባለፈው ዓመት የዝናም እጥረት ያስከተለውን ችግር ዓለም አቀፍ እውቅና እንዲያገኝ ያደረጉት መያዶች መኾናቸውን እንደሚያምን እኚሁ ሐላፊ ያስረዳሉ። ችግሩ የሳምንታዊውን ዓለም አቀፍ መጽሔት «ታይም» የሸፈነ ገጽ ከማግኘት ጨምሮ በበርካታ ዓለም አቀፍ ሚዲያዎች መዘገቡንም በምሳሌነት ያነሳሉ ሲሉ ሐላፊው ይገልጻሉ።</p>

<p>መያዶች ባደረጉት ቅስቀሳ ዓለም ዓቀፍ ሚዲያው መንቃቱን የሚቀበሉት ሐላፊው ይህን ያደረጉት ግን ገንዘብ ከለጋሶች አግኝተው ተጎጆዎቹን ለመርዳት ከነበራቸው ፍላጎት የተነሳ እንደኾነ ይከራከራሉ። ፌደራል መንግሥት ለመያዶች ያለው አመለካከት ካጸደቀው ሕግ አንስቶ እየተለወጠ መምጣቱንም ያነሳሉ። ምንም እንኳ ትናንሽ ድርጅቶች እና በሰብአዊ ርዳታ ላይ የተሰማሩ አይኹኑ እንጂ በቅርቡ በደቡብ ክልል መንግሥት የታገዱት 42 ድርጅቶች የዚህ አመለካከት ማሳያ እንደኾኑ ይናገራሉ።</p>

<p>መቀመጫውን ሀዋሳ ያደረገው ሌላው የመያድ ሠራተኛ ግን የክልሉ መንግሥት የአገሪቱ ገጽታ ለመቆጣጠር ካለው ፍላጎት ባሻገር በወረዳ ደረጃ ያሉ መዋቅሮችን አቅም ለማጠናከር በማሰብ መያዶችን ከዚህ ሥራ ማውጣት ይፈልጋል ያላሉ። «በዚህ መሀል ችግር እየተፈጠረ ነው ያለው። ወረዳዎች መደበኛ ሥራቸውን እንኳ በአግባቡ አይወጡም። የአቅማቸው ጉዳይ ይታወቃል። የየወረዳዎቹ የጤና መዋቅር ይህን አስቸኳይ ኹኔታ ለመቋቋም አቅም የላቸውም» ይላሉ ሲያብራሩ።</p>

<p>የመጪው መኸር አዝመራ በጥቅምት ወይም በሕዳር የሚጠበቅ መኾኑን የሚያስታውሱት የመያድ ሠራተኞች እስከዚያው ድረስ ግን የግብረ ሰናይ ድርጅቶች ርዳታ «ወሳኝ» መኾኑን ይገልጻሉ። የድርጅቶቹ ርዳታ በዋነኛነት በሕፃናት ሕይወት ማዳን ላይ እና በምግብ ርዳታ ዙሪያ ያተኮረ መኾኑ ግን መጪውን በስጋት አሻግረው ለሚመለክቱት የደቡብ አርሶ አደሮች አጥጋቢ ምላሽ የሚሰጥ አይደለም። አርሶ አደሮቹ ለልጆቻቸውም ኾነ ለራሳቸው የምግብ ርዳታ የሚፈልጉ ቢኾኑም በአሁኑ የዝናም ወቅት የሚዘሩትን ዘር የሚሰጣቸው አለዚያም ዘር የሚገዙበትን የሚያበድራቸው ይፈልጋሉ።</p>

<p>የዘር ያለህ የወይዘሮ ደበሴ ባለቤት አቶ ማንጁራ ጁካ የሚረዷቸውን ከሚጣሩ የደቡብ አርሶ አደሮች አንዱ ናቸው። ባቄላ እና ስንዴ የሚዘራው አሁን ነው» የሚሉት አቶ ማኑጁራ «በእጃችን ምንም ነገር ስለሌለ መዝራት ያለብን ነገር ምን እንደኾነ አይታወቅም። ፈጣሪ ጌታ እንዳኖረን መኖር ነው እንጂ መፍትሔው ምን እንደኾነ አናውቅም» ይላሉ በተስፋ መቁረጥ ድምፅ። የእርሳቸው ቀበሌ አስተዳዳሪ አቶ ተጀኔ የአርሶ አደሮቹን ጥያቀዎች ደጋግመው አድምጠዋል። ነገር ግን ከክልሉ የወረደን መመሪያ ደግሞ ማስፈጸም አለባቸው።</p>

<p>«ዘር ቀድሞም ቢኾን ለአርሶ አደሮቹ የሚሸጠው እጅ በእጅ ነው። ማዳበሪያ ግን አቅም ለሌለው 30 በመቶ ያህሉን ክፍያ በብድር እንዲወስድ ያደረጋል» ይላሉ አቶ ተጀኔ። በዚህ ዓመት ግን ለማዳበሪያ የሚፈቀደው ብድርም ቢኾን እንዲቀር መደረጉን ይናገራሉ። ይህ የኾነው ያልተከፈለ ዕዳ በመብዛቱ እንደኮነ ይናገራሉ። ጥቂት ኪሎሜትሮች ርቀት ላይ የሚገኘው የዳሞት ቦሎሶ ቀበሌ አስተዳዳሪ አቶ ነጋ ፉልሞት በበኩላቸው ባለፈው ዓመት ዘርም ኾነ ማዳበሪያ በግማሽ ክፍያ ይሰጥ እንደነበር አስታውሰው በዚህ ዓመት ይህ አሠራር እንዲቀር መደርጉን ያስረዳሉ።</p>

<p>ከፍተኛ የዘር ችግር አለ። የታረሰው መሬት ይታረስ እንጂ ዘር በማጣት ይከርማል» ይላሉ ለመጪው ጊዜ ያለውን አሳሳቢነት ሲያስረዱ። ከዞን እና ከወረዳ የመጡ ባለሥልጣኖች በተገኙበት በተደረገ ኮንፍራንስ ላይ ይኸው ጉዳይ መነሳቱን የሚገልጹት አቶ ነጋ ችግሩን በተደጋጋሚ ማሳወቃቸውን ይገልጻሉ። ኾኖም ከበላይ አካላት ምንም መፍትሔ አለማግኘታቸው ይናገራሉ።</p>

<p>«ራሳቸውን እንዲችሉ ማድረግ ነው የሚል ማሳመኛ ተናግረው ነው የሄዱት» ያላሉ በኮንፍራንሱ ላይ የተገኙት አመራሮች የሰጡትን ምላሽ እያስታወሱ። አርሶ አደሩ በግ ወይም ፍየል ሽጦም ቢኾን ራሱን መቻል እንዳለበት መጠቆማቸውንም ይገልጻሉ። «ይሄማ ከኾነ የባሰ ችግር ላይ መውደቅ ነው ብሎ ሕዝቡ እሪ አለ» ይላሉ አቶ ነጋ መጪው ጊዜ ያሰፈራቸዋል። ከሳምንታት በፊት ከአንድ ቤት ሁለት ሕፃናት በምግብ እጥረት የተነሳ ሞተው መቅበራቸውን እና ባለፉት ሁለት ወራት ወደ 40 የሚጠጉ ሕፃናት ሕይወታቸው ማለፉን በኀዘን የሚያስታውሱት የቀበሌ አስተዳዳሪ ለነገ ምንም ማስተማመኛ የላቸውም።</p>

<p>የዘድሮው ዓመት ካለፈው «የከፋ» እንደኾነ የሚመሰክረው የዚያዳ አባት ተቅዬ መጪውን ጊዜ የተወው ለምላኩ ነው። «ያው የእግዚአብሔር ነገር ስለኾነ አላህን መጠየቅ ነው» ይላል አልጨበጥ ያለውን የዝናም ኹኔታ መተንበይ የመቻል አቅም እንደሌለው ሲገልጽ።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር ነሐሴ 2 ቀን 2001</a></p>

</body>
</html>	
