<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርሲቲ ሥርዓተ ትምህርት ከሚቀጥለው ወር ጀምሮ በአዲስ ሊቀየል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዩኒቨርሲቲ ሥርዓተ ትምህርት ከሚቀጥለው ወር ጀምሮ በአዲስ ሊቀየር ነው</h2>


<p>ትምህርት ሚኒስቴር ለአራት አመታት ሲሰራበት የቆየውን የዩኒቨርሲቲ የሥርዓት ትምህርት /ካሪኩለም/ ከጥቅምት ወር ጀምሮ በአዲስ ሊቀይር ነው።</p>

<p>አዲሱ ዩኒቨርሲቲ ሥርዓተ ትምህርት ተግባራዊ ሲደረግ በሦስት ዓመት ይጠናቀቁ የነበሩ የትምህርት አይነቶች እንደ ቀድሞው ስርአት ወደ አራት ዓመት ይገፋሉ። ሚኒስቴር መስሪያ ቤቱ ዩኒቨርሲቲዎች ከ1996 ጀምሮ ሲገለገሉበት የቆየውን የሥርዓተ ትምህርት ለመቀየር ዋና ምክናያት ያደረገው በተመራቂ ተማሪዎች ፤ በተቀጣሪዎች እና በትምህርት ገበታ ላይ በሚገኙ ተማሪዎች ላይ ባደረገው ጥናት /Need Assessment/ ውጤት ላይ ተመርኩዞ ነው።</p>

<p>በ22 ዩኒቨርሲቲዎች በሰኔ ወር 2000 ዓ.ም የተካሄደው የጥናቱ ውጤት እንደሚያሳየው አሁን ሥራ ላይ የሚገኘው ሥርዓተ ትምህርት «ተግባርን መሠረት ያላደረገ እና አላስፈላጊ ኮርሶች በተማሪዎች እንዲወሰዱ የሚያደርግ» ነው። የጥናቱ ውጤት «የተማሪዎች የቋንቋ ክህሎት መውረድን» ያሳየ ሲሆን «ለተማሪዎች የሚሰጡ ኮርሶች በመብዛታቸው በጥልቀት እንደማይማሩ» እንዳመለከተ በጥናቱ ተሳታፊ የነበሩ መምህራኖች ለአዲስ ነገር ተናግረዋል።</p>

<p>የስርአተ ትምህርት ለውጥ በታስበበት ወቅት ከ22 ዩኒቨርሲቲዎች ከእያንዳዱ ዲፓርትመንት ሦስት አባላት በመወከል ኮሚቴዎችን እንዲመሰርቱ የተደረገ ሲሆን ቆየት ብሎም ሁለት አባላትን በየኮሚቴዎች በድጋፍ ሰጪነት እንዲካተቱ ተደርጓል።</p>

<p>ከየዲፓርትመንቱ የተውጣጡት ኮሚቴዎች አሁን ባለው ስርአት ትህርቱ ላይ ጥናት ከማድረግ ባሻገር በየዩኒቨርስቲዎቻቸው አዲስ የስርአተ ትምህርት አዘጋጅተው አጠናቀዋል።</p>

<p>የየኮሚቴዎቹ አባልት የጥናቶቻቸውን ውጤት እና ያዘጋጇቸውን አዲስ ስርአተ ትምህርቶች ይዘው አዲስ አበባ ላይ ለሶስት ቀናት ተገናኝተው ተወያይተዋል። ከመስከረም 7 እስከ 10 በቆየው ውይይት ላይ አንድ አይነት እና ተመሳሳይ ዘርፍ ውስጥ የሚመደቡ ዲፓርትመንቶች በአንድ ላይ ተሰብስበው ውይይት አድርገዋል።</p>

<p>በውይይቱ ላይ ትኩረት የተደረገበት ነጥብ «ታሳቢ ምሩቃን ትምህርታቸውን ሲያጠናቅቁ ምን አይነት ክህሎት ፤ እውቀት እና ባሕሪ /attitude/ ሊኖራቸው ይገባል» የሚለው እንደነበር በውይይቱ ላይ ተሳታፊ የበሩት እና በመቀሌ ዩኒቪርሲቲ የጋዜጠኝነት መምህር የሆኑት አቶ ወልደጊዮርጊስ ገብረሕይወት ለአዲስ ነገር ተናግረዋል። «ሦስቱ ጥያቄዎች ከተመለሱ በኋላ ኮርሶች ተመረጡ ፤ በምን ያህል ጊዜ መጠናቀቅ እንዳለባቸው ተወሰነ ፤ ከዚህ በኋላ ውይይቱ የተደረገው ኮርሶቹ ምን ነገሮችን ሊያካትቱ ይገባል የሚለው ዝርዝር ላይ ነው» ሲሉ መምህር ስለ ውይይቱ መንፈስ ያስረዳሉ።</p>

<p>የስርአተ ትምህርት ለውጡ አሁን በሥራ ላይ ከሚገኘው የሚለየው ነገር በሦስት ዓመት ይጠናቀቁ የነበሩት ኮርሶች እንደ ቀድሞው ስርአት ውደ አራት ዓመት መገፋታቸው እንደሆነ «በስርአተ ትምህርት ለውጥ እና ትግበራ ስትራቴጂ» ስብሰባ ላይ ተሳታፊ የሆኑ መምህራን ይናገራሉ። «የአሁኑ ሥርአተ ትምህርት ችግሮቹ በጥናት ታውቀዋል። ወደ መፍትሔ ሲመጣ የሚሰጡት ኮርሶች በጥልቀት እንደሆኑ ታሰበ ፤ ኮርሶቹ ጥልቀት ሲኖራቸው ደግሞ የትምህርት ዓመቱ ይጨምራል» ሲሉ ከአዲስ አበባ ዩኒቨርስቲ በስብሰባው ላያ የተሳተፉ መምህር ለውጡን በአጭር ያስቀምጡታል።</p>

<p>አዲሱን ስርአተ ትምህርት በሚቀጥለው ወር ለመተግበር እየተደረገ ባለው ጥረት ዩኒቨርስቲዎች በየዲፓርትመንታቸው የሚጠበቅባቸውን ሥራ አጠናቀው የጨረሱ ቢሆንም ተመሳሳይ ዲፓርትመንት ባላቸው ዩኒቨርስቲዎች መሃል አለማግባባት መኖሩን ተሳታፊዎች ይናገራሉ። «ግልጽ የሆነ ነገር የለም ፤ አራት ዓመት ይሁን ሦስት ዓመት የሚለው ገና መፍትሄ አልተሰጠውም» ሲሉ የስርአተ ትምህርት ለውጡ ከጥቅምት ጀምሮ ሥራ ላይ መዋሉን እንደሚጠራጠሩ ከአዲስ አበባ ዩኒቨርሲቲ የሶሻል ሳይንስ ዲፓርትመትን ወክለው በውይይቱ የተሳተፉ መምህር ለአዲስ ነገር ተናግረዋል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር መስከረም 17 ቀን 2001</a></p>

</body>
</html>	
