<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሊያ የኢትዮጵያ ስትራቴጂ እየተለወጠ ነውን ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሊያ የኢትዮጵያ ስትራቴጂ እየተለወጠ ነውን ?</h2>


<p>እ.ኤ.አ ኅዳር 21 ቀን 2007 ኮሎኔር ኑር ሑሴን አዴ በሶማሊያ የሽግግር መንግሥት ፕሬዚዳንት አብዱላሂ ዩሱፍ ጠቅላይ ሚኒስትር ተደርገው ሲሾሙ አንዳንድ የፖለቲካ ተንታኞች ታኣምር ጠብቀው ነበር። አዲሱ ጠቅላይ ሚንስትር ኑር አዴ ተኣምር ሠሪ የተባልቱ ያለምክንታይት አልነብረም። እ.ኤ.አ በ1980ዎቹ የሶማሊያ ያታክስ ፓሊስ ምክትል ሊቀ መንብር በነበሩ ጊዜ በሞቃዲሾ በፋይናንስ ወንጀል የተሰማሩ ሰዎችን እየነቀሱ በማውጣት እና ለፍርድ በማቅረብ ሙስናን እና ታክስ የማጭበርበር ወንጀልን ቀንሰዋል።</p>

<p>አብዱላዚዝ አል-ሙዘይር በ1970ዎቹ በሞቃዲሾ የነበረውን ኹኔታ ያስታውሳል። «ሁሉም ሶማልያዊ በሞቃዲሾ ኢኮኖሚ በፍትነት አድጓል። በአፍሪካ እጅግ ውድ ከሚባሉ ከተሞችማ አንዷ ነብረች። እንዲህ ዐይነቷ ከተማ ሕገ ወጠት አበባ እንደሚቀስም ንብ ትስባላች። በ1980ዎቹ መጀመሪያ ሙስና እና ገንዘብ ነክ ወንጀሎች ከቁጥጥር ውጭ ኾኑ። በዚያን ጊዜ ዚያድባሬ ኑር አዴን እነዚህ ወንጀሎች የሚከታተል ቡድን መሪ አድረጓቸው። እርሳቸውም በተሰጣቸው ሐላፊነት መሠረት ጡንቸኛ የነበሩትን የሞቃዲሾ ህገ ወጦች በቁርጠኝነት ልክ አስገቧቸው።» ይላል።</p>

<p>የሶማሊያ መንግሥት በ1991 ህልውናው ሲያከትም ኑር አዴ የአገሪቱ የቀይ ጨረቃ ማኅበር ሐላፊ ኾኑ። ማኅበሩንም ሶማልያ ካሏት ጥቂት ባለሞያ(ፕሮፌሽናል) እና ጠንካራ ተቋማት አንዱ አደረጉት።</p>

<p>ኑር አዴ ጠቅላይ ሚኒስትር ኾነው ሲመረጡ፦ «የሽግግር መንግሥቱን በመጠኑም ቢኾን የሚሠራ ያደርጉታል ፤ ተቋማቱንም ያጠናክራሉ» የሚል እምነት በዓለም አቀፍ ማኅበረሰብ ዘንድ አሳድሮ ነበር። በአንጻሩ የኢትዮጵያ መንግሥት ከኑር አዴ ጋር የነብረው ግንኙነት «የወዳጅነት» የሚባል አልነብረም። የኢትዮጵያ ሰራዊት ሞቃዲሾ መግባቱን ተከትሎ ኑር አዴ፦ «ሰራዊቱ በፍጥነት ካልወጣ ሶማሊያ ሰላም አይኖራትም» እያሉ ይናገሩ ነበር። አንዳንድ የኢትዮጵያ መንግሥት ባለሥልጣናትም ይህን አቋማቸውን አልወደዱላቸውም ነበር። የኢትዮጵያ መንግሥት ጠቅላይ ሚኒስትር እንዲኾኑ የሚፈልገው አዴን አንዳልነበር ውስጥ ዐዋቂዎች ይናገራሉ። ነገር ግን አብዱላሂ ዩሱፍ ፣ ዓለም አቀፉ ማኀብረስበ እና ኢትዮጵያ ለቦታው የተለያዩ ሰዎችን በማጨታቸው ኑር አዴ «የማመቻመች ጠቅላይ ሚኒስትር» (Compromise Prime Minister) ኾነው ተመርጠዋል።</p>

<p>አዲሱ ጠቅላይ ሚኒስትሩ ሥልጣን ላይ ከወጡ በኋላ ግን የሶማሊያ ችግር የበለጠ ተባባሰ እንጂ እየተቃለለ አልመጣም። «አዲስ ችግሮች እየተፈጠሩ ኹኔታው የበለጠ ተወሳስቧል» ይላ በሶማላያ የቢቢሲ ቋንቋ አገልግሎት ሪፖርተር ረሺድ አብዲ። ይህ የችግሮች የበለጠ መወሳሰብ ኢትዮጵያን መዋተት ውስት ጨምሯታል። ከሁለት ሳምንታት በፊት ጠቅላ ሚኒስትር መለስ ዜናዊ ለፋይናሻል ታይምስ ጋዜጣ በሰጡት ቃለ ምልልስ ይህንኑ መዋተት በሚገባ ያሳልያል። ጠቅላይ ሚኒስትሩ በቃለ ምልልሳቸው የኢትዮጵያ ሰራዊት ከሶማሊያ በማናቸውም ጊዜ የሚወጣበት ዕድል እንዳለ ተናግረዋል። «ሶማሊያን በአንድ መልኩ ወይም በሌላው የመቀየር ተልእኮ አልነረንም። ተልእኳችን ያነጣጠረው ጂሃዲስቶች ሶማልያን እንዳይቆጠጠሩ ለማድረግ ነበር» ብለዋል አቶ መለስ። እንደ ጠቅላይ ሚኒስትሩ አባላ ይህ ተልእኮ የተፈጸመው ሰራዊቱ እንደ ገባ በመኾኑ በየትኛውም ሰዓት ተመልሶ ለመውጣት ይችላል።</p>

<p>የፋይናሻል ታይም ቃለ ምልልስ ብዙ ነገር ግልጽ አድርጎ ያሳያል። ከጥቂት ወራት በፊት ውጭ ጉዳይ ሚኒስትሩ አቶ ሥዩም መስፍን በሶማሊያ የኢትዮጵያ ስትራቴጂያዊ ፍላጎት እንዲጠበቅ ዴሞክራሲ መኖር እንዳለብት ገልጸው ነበር። አቶ መልስ ደግሞ ይህን ከስትራቴጂያዊ ፍላጎት ውጭ አድርገውታል። በተጨማሪ አቶ መለስ ራሳቸው በተደጋጋሚ ጦርነቱ በኢትዮጵያ ኢኮኖሚ ላይ የሚያመጣው ጫና አነስተኛ እንደ ኾነ ሲያስረዱ ቆይተዋል። ከፋይናሽያል ታይምስ ጋር ቃለ ምልልስ ባደረጉበት ወቅት ደግሞ ወጪው ከባድ እንደ ኾነ ገልጸዋል። «በሶማሊያ በቅርቡ የተፈጠሩ ነገሮች መንግሥት ብዙ ነገሮችን መልሶ እንዲያጤን ያደረገው ይመስለኛል» ይላሉ አንድ የደኅንነት አማካሪ።</p>

<p>ከመንታው መድገድ ላይ አሁን የኢትዮጵያ መንግሥትን መንታ አስተሳሰብ ውስጥ የከተቱት ጨለምተኛ ኹኔታዎች ከዘጠኝ ወራት በፊት ተስፋ የፈነጠቀበት ነበር። እ.ኤ.አ በ2007 መጨረሻ የኢትዮጵያ መንግሥትን እና የሽግግር መንግሥቱን በሚያጠቁ ተቃዋሚዎች ውስት ክፍፍል ተፈጠረ። ክፍፍሉ ግን በሽግግር መንግሥቱ ባለሥልጣንት ውስጥም ተፈጥሮ ግልጽ ኾኖ ወጣ። በሽግግር መንግሥቱ ውስጥ ከ2007 በፊትም ልዩነት እና መከፋፈል የነበረ ቢኾንም በኢትዮጵያ ድጋፍ መንቀሳቀስ ከጀመረ በኋላ ከፍተኛው መሠንጠቅ የተፈጠረው በጥቅምት 2007 ነው። በጊዜው ጠቅላይ ሚኒስትር የነበሩት እና በሙስና መዘፈቃቸው የሚነገርላቸው ዓሊ መሐመድ ጌዲ ከፕሬዝዳንት አብዱአልሂ ዩሱፍ አሕመድ ጋር የሥላጣን ሽኩቻ ውስጥ በምግባታቸው በኢትዮጵያ ጫና ጌዱ ከሥልጣናቸው እንዲለቁ ተደረገ።</p>

<p>ተቃዋሚዎቹ በቀድሞዎቹ የእስላማዊ ፍርድ ቤቶች ኅብረት መሪዎች አማካይነት በዚያኑ ሰሞን «የሶማሊያ ዳግመ ነጻነት ኅብረት» የተባለ ቡዳን መሠረቱ። ቡድኑ በ «እስላማውያን» እና በሃይማኖት ላይ ያልተመረኮዘ ፖለቲካ በማያራምዱ ቡድኖች መካከል በተደረገ ስምምነት የተመሠረተ በመኾኑ በሞቃዲሾ የኢትዮጵያ ሰራዊት ላይ በተደጋጋሚ ጥቃት ሲያድርግ የቆየው ዋነኛ የእሳላማዊ ታጣቂ ቡድን አል - ሸባብን አስቆጣ። አል-ሸባብ፦ «እስላማውያን ከዓለምዊ ፖለቲካ አራማጆች ጋራ ትብብር መፍጠር የለባቸውም» የሚል የጸና አቋም አለው። እንዲያውም ትብብሩን «ሃይማንት የለሽ» ሲል አውግዞታል።</p>

<p>በሁለቱ ወገን የተፈጠረው ክፍፍል ለሶማሊያ «አዲስ ዕድል ይፈጥራል» ብለው የገመቱ በርካቶች ነበሩ። «የኑር አዴ ጠቅላይ ሚኒስትር መኾን እና በአልሸባብ እና በሌሎች ተቃዋሚዎች መካከል የተፈጠረው ልዩነት በሁለቱም በኩል ያሉ አክራሪዎችን አዳከሞ ለለዘብተኞች ቦታ ያስገኛል ፤ የሰላም እና መረጋጋትም ዕድል ይፈጥራል የሚሉ ብዙዎች ነበሩ» ይላል የቢቢሲው ረሺድ አብዲ። ነገር ግና የተፈጠሩ ክፍፍሎች «የበለጠ አደጋ ይፈጥራሉ» የሚሉም አልጠፉም። «በሶማሊያ ቀድሞ በነበሩ ሥንጥቆች ሌሎች ንቃቃቶች በሚፈጥሩበት አኳኋን ጠቅላላ ኹኔታውን መቆጣጠር ስለማይቻል የመሠነጣጠቅ በሽታ ውስጥ መግባታቸው እና ኀይልን በአንድ ቦታ የማከምቸት ዕድልን የማጥበባቸው አደጋ ክፍ ያለ ነው» ብሏል «ዘ ፓወር ኤንድ ኢንተረስት ኒውስ ሪፖርት» («ፒ.አይ.ኤን.አር) የተባለ በዓለም አቀፍ ጉዳዮች ላይ ምርምር የሚሠራ ተቋም። ልክ እንደ ብዙ የሶማልያ ጉዳዮች ቡሉ ወደ እውነት የተለወጠው ተስፋው ሳይኾን ፍራቻው ነው።</p>

<p>የኑር አዴ መንግሥት ችግር ውስጥ የተዘፈቀው ገና ከመነሻው ነው ። አዴ ሥልጣን እንደ ያዙ ለፓርላማ ያቅረትብት የእጩ ካቢኔ አባላት ዝርዝር ተቀባይነት አላገኘም ። በዝርዝሩ የተካተቱት የፓርላማ አባላት በሙሉ ለዘብተኛ የፖለቲካ አቋም የሚያራምዱ ቡድኖች «ውክልና የጥረናል» በሚል መከራከሪያ ዝርዝሩን አልተቀበሉትም። አዴ ሐሳባቸውን ቀይረው የፓርላማ አባላት ያልኹኑ ሚኒስትሮችን በካቢኔያቸው አካተቱ። ነገር ግን ይህም ቢኾን ተቀባይነት አላገኘም።</p>

<p>ዶ/ር ማይክል ዌንስታይን የተባሉ የአፍሪካ ቀንድ ኤክስፐርት እንደሚሉት አዴ ገና ሥልጣን ላይ እንደ ወጡ የሚፈልጉትን ነገር ለማድረግ ያልቻሉት በሁለት ምክንያት ነው። አንደኛ ከሶማሊያ መንግሥት መፍረስ በኋላ በሲቪል ተቋም እንደ ፖለቲካ እንቅስቃሴ ተሳትፎ ያልነበራቸው አዴ የኀይል መሠረት (Power Base) የላቸውም። ሁለተኛ በየትኛውም መንገድ የሶማልያ የጎሳ ቡድኖችን ፍላጎት ለማሟላት ያስቸግራል። ተቃዋሚዎች መከፋፈል ቢታይባቸውም በኢትዮጵያ ላይ የሚሰነዘረው ጥቃት ቀጥሏል። «የሶማሊያ ተቃዋሚዎች ቢከፋፈሉም በርካታ ደጋፊዎች በሽብርተኛ እና ጦረኛ ቡድኞች ዙሪያ ተደራጅተዋል።» ይላል ዌይንስታን። ከትብብሩ አባላት መካከል መከላከያ ሚንስትሩ ዩሱፍ የወጣቶች ሙጀሃዲን ንቅናቄ የተባለ ቡድንን ተቀላቀሉ። አንዳንድ የምዕራብ አገሮች የዜና ምንጮችም ተቃዋሚዎች ከ80 በመቶ በላይ የሚኾነውን የሶማልያ ግዛት እንደተቆጣጠሩ ዘገቡ።</p>

<p>በዚሁ ሁሉ ውስጥ ኾነው ኑር አዴ ለተቃዋሚዎች የሰላም ጥሪያቸውን ማቅረባቸውን አላቆሙም። ይህ አቋማቸው በአብዱላሂ ዩሱፍ እና በእርሳቸው ካንፕ ውስጥ አባላት ዘንድ ባሉ የታየው ጥርጣሬ ነበር። በፕሬዚዳንቱ እና በጠቅላይ ሚኒስትሩ መካለል በዚህ እና በሌሎች ምክናያቶች ልዩነት መፈጠሩ ጀምሮ ቀስ እያለ ወደ ሹኩቻ አምርቷል። ጠቅላይ ሚኒስትሩ የአብዱላሂ ዩሱፍ ደጋፊ የነብሩትን እና በሙስና የሚታወቁትን የጦር አበጋዝ መሐመድ ኦማር ሐቤብ ከሞቃድሾ ከንቲባነት ማውረዳቸው ውዝግቡን አጦዘው። ፕሬዝዳንቱ ውሳኔውን አላተቀበለቱም። የርሳችውን ደጋፎውች የኾኑ 10 የካቢኔ አባላትም በዚህ ምክናያ የኑር አዴን መንግሥት ቀውስ ውስጥ ለማጣ ሲሉ ከሥልጣንቸው በገዛ ፍቃዳቸው ለቀዋል።</p>

<p>የኢትዮጵያ መግሥት ባለስልጣናት በዚህ ውዝግብ በአብዱላሂ ዩሱፍ ምግባር ደስተኛ እንዳልነበር ውስጥ ዐዋቂዎች ይጠቁማሉ። እንዲያውም የኢራኑ ፕሬስ ቲሺ በአንድ ወቅት በሶማልያ የኢትዮጵያ ጦር አዛዥ ሜጀር ጄኔራል ገብሬ አድኀና ከአብዱላሂ ዩሱፍ ጋር እጅ ያሰናዘረ ግጭት ውስጥ ገብተው እንደ ነበር ዘግቧል። አዲስ ነገር ስለዚህ ሪፖርት ከሌሎች ምንጮች ለማረጋገት ብትሞክርም ሙከራው አልተሳካም።</p>

<p>ሁለቱ የሽግግር መንግሥት መሪዎች ፊት ለፊት መነጋገር ፈቃደኛ ለመኾናቸው የኢትዮጵያ መንግሥት ባለሥልጣናትን አሳስቦ እንደ ነበር ምንጮቻችው ይጠቁማሉ። ባለፈው ወር አጋማሽ ሁለቱ መሪዎች በኢትዮጵያ ሸምጋይነት በአዲስ አበበ መስማማት ላይ እንደ ደረሱ ቢናገሩም ስምምነቱ ተግባር ላይ ላይውል እንደሚችል ብዙዎች ይሰጋሉ። «የጎሳ ፍላጎቶችን የኀይል የበላይነት ማረጋገጥ መቋጫ የሌለው ውዝግብ ነው። ሁለቱ በሰላም እስከ ሽግግር መንግሥቱ መጨረሻ ድረስ አብረው ይሠራሉ ማለት ይከብዳል» ይላል ረሺድ አብዲ።</p>

<p>ከአብዱላሂ ዩሱፍ ጋር የተፈጠረው ልዩነት የኑር አዴን መንግስት የበለጠ አዳክሞታል። በእነዚህ እና ሌሎች ምክንያቶች በሰኔ ወር በእርሳቸው መንግሥት እና ቤተቃዋሚዎች መካከል የተደረገው የሰላም ስምምነት አደጋ ላይ ወድቋል። ስምምነቱ የተደረገው ጅቡቲ ውስጥ ነው። የስምምነቱ አርክቴክት የተባበሩት መንግሥታት ድርጅት ዋና ጸሐፊ ባንኪሙን የሶማልያ ልኡክ አሕመዱ ኡልድ አብዱላሂ ሲኾኑ ታዋቂው የአፍርካ ቀንድ ኤክስፓርት ኬን ሜክሃውስ «Somalla:A country in peril, a Pollcy Nightmare» በሚል ርእስ ባወጡት ሪፖርት እንደሚሉት የልኡኩ ዋናው ፍላጎት ለዘብተኛ የሽግግር መንግሥቱ እና የተቃዋሚዎች አባላት ቅንጅት እንዲፈጥሩ ማድረግ ነበር። ከተቃዋሚዎች ወገን ሁለቱ ሸሪፎች የሚባሉት ሼህ ሸሪፍ ሼክ አሕመድ እና ሸሪፍ ሐሰን በዚህ ስምምነት ላይ ዋነኛ ተዋናይ ኾነዋል።</p>

<p>ይህ ስምምነት በሦስት ምዕራፎች ተግባራዊ ይኾናል ተብሏል። የመጀመሪያው ምዕራፍ፦ በሶማልያ ኀይሎች መካከል ጠብ አጫሪነት ማቆም ነው። በሁለተኛው ምዕራፍ፦ የተባበሩት መንግሥታት የሰላም አስከባሪ ኀይል በሶማሊያ ይሰማራል። በሦስተኛው ምዕራፍ ደግሞ የኢትዮጵያ ሰራዊት ከሶማሊያ ይወጣል። ሁለቱ ሸሪፎችም ይኹኑ ኑር አዴ በሚመሯቸው ቡድኖች ላይ ያላቸው ቁጥጥር አነስተኛ ቢኾንም ስምምነቱ እስከ አሁን ተግባራዊ አልኾነም።</p>

<p>አንዳድ ተንታኞች «ወደፊትም ተግባራዊ አይኾንም» የሚል አመለካከት አላቸው። «የጅቡቲው ስምምነት ሲፈረም የስምምነቱ ደጋፊዎች በሶማልያ ፖለቲካ ለዘብተኞች ከፍ እያሉ መምጣታቸውን መናገር ጀምረው ነበር። ነገር ግን አሁን እንደምናየው የስምምነቱ ውጤት የለዘብተኞች መዳከም ኾኗል። ለዘብተኞቹ በሶማልያ የፖለቲካ እንቅስቃሴ ላይ ያላቸው ቁጥጥር እጅግ ደካማ መኾኑን የስምምነቱ አለመተግበር ያሳያል። ደካማ ናቸው የሚለው አስተሳሰብ ደግሞ የበለጠ ያዳክማቸዋል።» ይላሉ ዶ/ር ዌንስታይን።</p>

<p>በቅርቡ በአልሸባብ ውስጥ የታየው መከፋፈልም ስምምነቱን ለበለጠ አደጋ አጋልጦታል። ሁለቱ ሸሪፎች የአል - ሸባብ መሪዎችን በማሳመን ወደ ስምምነቱ ለማምጣት እየሞከሩ ነው። ይኹንና የአል - ሸባብ መሪዎችን በመብዛታቸው ከየትኛው ጋር ስምምነቱን ማድረግ የተሻለ እንድ ኾነ አይታወቅም። ስምምነቱን ለመተግበርም አሽቸጋሪ ያደርገዋል። «ብዙ ታጣቂዎች አሁን ራሳቸውን አል - ሸባብ እያሉ ይጠራሉ» ያላል አብዱላሂ ዱል የተባለ የሶማሊያ ፖለቲካ ተንታኝ። በተጨማሪም የአብዱላሂ ዩሱፍ ቡድን ይህን ስምምነት የሚመለከተው በጥርጣሬ ነው። እነርሱም ኾኑ አክራሪ ተቃዋሞዎች የጅቡቲውን ስምምነት የሚፈጉት ለዘብተኞችን ስለሚያዳክም እና ስለሚከፋፍል መኾኑን ኬን ሜንክሃውስ ያስረዳሉ።</p>

<p>አንዳንድ አክራሪዎች በተለይ በቅርቡ ስምምነቱን መደገፍ የጀመሩት ቀዳዳ ስለታያቸው መኾኑን የሶማልያን ፖለቲካ የሚታዘቡ ይገልጻሉ። «ስምምነቱ ለዘብተኞችን ካዳከመ ፤ የኢትዮጵያ ሰራዊትም በእነርሱ መሠረት ሶማልያን ለቆ የሚወጣ ከኾነ እኛ ሥልጣን ለማግኝት ተስፋ ስላለን ለምን እንደግፈውም የሚል አመለካከት በአንዳድን አክራሪዎች ዘንድ እየጎለበተ ነው» ይላል ዱል። «ይህን የሚያደጉት ለሰላም ሲሉ ሳይኾን ሥልጣን የሚገኝበት ቀዳዳ ስለታያቸው ነው።»</p>

<p>በአፍሪካ ቀንድ ላይ ጥናት የሚያደርጉት ወ/ት መቅደስ ሙሉጌታ አሁን ሶማልያ ያለችበት ኹኔታ ከአንድ ዓመት በፊትም ከነበረው የከፋ መኾኑን ይጠቅሳሉ። «የሽግግር መንግሥቱ እየከሰረ ነው ፤ ለዘብተኞቹም እየተዳከሙ ነው። ታጣቂዎቹም ተሠነጣጥቀው በአንድ አመራር ሥር መኾን አልቻሉም። ለሽግግር መንግሥቱ የሕግ አስከባሪዎች ራሳቸው ሕግ ጣሺዎች እና በማን አለብኝነት የሚንቀሳቀሱ ናቸው። በሞቃዲሾ ኑሮ ተወዷል ፤ ሰብአዊ ቀውስም ቀጥሏል ፤ ሕዝቡም ተማሯል።» ይላሉ። እንዚህ ኹኔታዎች የኢትዮጵያ መንግሥትን አጣብቂኝ ውስጥ ከትውስታል። ወ/ት መቅደስ የኢትዮጵያ መንግሥት ያልቱ ለቆ የመውጣትም ኾነ የመቆየት ሁለት አማራጮች ችግር እንዳለባቸው ይገልጻሉ። «ከአሁን በኋላ በሶማልያ በመቆየት መረጋጋት አመጣለኹ ፤ ለኢትዮጵያ ፍላጎት ያደረ መንግሥት እንዲጠናከር ማድረግ እችላለኹ የሚል ተስፋ ሊኖር አይችልም። የሽግግር መንግሥቱ ዕጣ ፈንታ የሚያሳየን ያቺ አገር በተረጋጋ ኹኔታ መገዛት (መተዳደር) እንደማትችል ነው። ለቆ መውጣትም ቢኾን ለሶማልያ የሃይማኖት አክራሪዎች ተመልሶ መጠናከር ዕድል ሊሰጥ ይችላል። የኢትዮጵያ መንግሥት በሁለት መጥፎ ምርጫዎች መካከል አጣብቂኝ ውስጥ ገብቷል።» ይላሉ።</p>

<p>ወ/ት መቅደስና ሌሎች ተንታኞች ከኢትዮጵያ መንግሥት በኩል አንዳንድ የመውጫ ስትራቴጂ ፍንጮችን እየተመለከቱ መኾኑን ይናገራሉ። ከሞቃዲሾ የሚወጡ ሪፖርቶች እንዲሚያሳዩት ከሆነ ኢትዮጵያ በሞቃዲሾ ያሉ የጦር አበጋዞች «ሲታጠቁ ዝም ብላ ማየትን» መርጣለች። አንዳንዶች እንዲያውም «የኢትዮጵያ መንግሥት አንዳንድ ቡድኖችን ራሱ በቀጥታ ያስታጥቃል» በለው ይከሱታል። የፓለቲካ ተንታኞቹ የኢትዮጵያ መንግሥት ይህን የሚያደርግባቸውን ሦስት ምክንያቶች ይጠቅሳሉ።</p>

<p>አንደኛው የኢትዮጵያ ሰራዊት ሲወጣ የሽግግር መንግሥቱ የጠላት ስብስብ እንዳይኾን ለማረጋገጥ ነው። «የሽግግር መንግስቱ የኢትዮጵያ ጠላት ከሚኾኑ መንግሥቱ ቢፈርስ ይሻለዋል» ይላሉ ኬን ማንክኀውስ። ሁለተኛ፦ የአቶ መለስ አስተዳደር የኢትዮጵያ ሰራዊት ሲወጣ በሶማልያ የኀይል ጨዋታ የሚሳተፉ ወገኖች እርስ በርሳቸው እንዲቆጣጠሩ ይፈልጋል። ይህ «እስላማውያኑ» የሶማሊያን አስተዳደር በበላይነት እንዳይዙት ያደርጋል። ሦስተኛ፦ ሁሉን ኀይሎች መርዳት እና ማጠናከርን በተዘዋዋሪ ሁሉንም ኀይሎች ማዳካም እና ኢትዮጵያን እንዳይተናኮሉ ማድረግ ነው። «ይህ ከደርግ ስትራቴጂ ጋር ይቀራረባል። ደርግ ሶማልያን ለግጭት እንድትመች ማድረግ ዋነና ዓላማው ነበር። ኢሕአዴግም ቀስ በቀስ የዚህን ስትራቴጂ አስፈላጊነት ተረድቶታል» ይላሉ የደኅነት ኮንሰልታንቱ።</p>

<p>ወ/ት መቅደስ በዚህን ስትራቴጂ ምልክቶች ማየት የጀመሩት በታኅሣሥ ወር የውጭ ጉዳይ ሚኒስትሩ ሥዩም መስፍን በሰጡት መግለጫ ላይ ነው። በዚያ ቃል ምልልስ አቶ ሥዩም ሶማልያ በቀድሞው መንገድ መልሳ እንደማትዋቀር እና አዲሱ ኹኔታ አዲስ መፍትሔ እንደሚያሻው ተናግረዋል። ይህ መፍትሔ «ኢ - ማ እከላዊነት» (Decentralization) ነው። ወ/ት መቅደስ እንደሚልቱ ኢ - ማ እከላዊነት በቀጥታ ትርጉሙ በሶማልያ የኀይል ተቋማትን ማሰባጠር እና ማብዛት እንደ ኾነ ገልጸው በአገሪቱ ዐውድ ይህ ማለት «ጠንካራ የሶማሊያ መንግሥት እንዳይኖር ማድረግ» መኾኑን አብራርተዋል። «እንደ ስትራጌጂ ትርጉም ይሰጣል።»</p>

<p>ይኹንና ሌሎች ተንታኞች ደግሞ ጠቅላይ ሚኒስትሩም ኾነ ሌሎች የኢትዮጵያ ባለሥልጣናት ከሶማሊያ እንደሚወጡ ፍንጭ የሚሰጡት ለመውጣት አስበው ሳይኾን ምዕራባውያንን በማደናገጥ እርዳታ ለማግኘት ሲሉ እንደ ኾነ ያወሳሉ። «የጦርነቱ የኢኮኖሚ ጫና ከበድ ያለ ነው። በተጨማሪም የኢትዮጵያ ሰራዊት በሶማልያ ቆይታው በምዕራቡ ዓለም ሰብአዊ መብት ጥሰት ይከሰሳል። እነዚህ ትችቶች እንዲለዝቡለት እና የተሻለ እርዳታ እዲያገኝ ይፈልጋል» ይላሉ አንድ የሶማሊያ ኤክስፐርት።</p>

<p>እነዚህ ሐሳቦች መላምቶ ናቸው። ሜንክኀውስ እንደሚሉት ኢትዮጵያ በሶማልያ ታላቋ የውጭ ተዋናይ ብትኾንም ፍላጎቷን ፤ ስትራቴጂዋን እና ሐሳቧን በግልጽ አትናገርም። «ከኢትዮጵያ ጋራ በቅርብ የሚሠሩ አሜሪካውያን ዲፕሎማቶች ሳይቀሩ ስለ ኢትዮጵያ ፖሊሲ እና የፖሊሲ አወጣጥ የሚናገሩት በመላ ምት ነው።» ይላሉ።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር መስከረም 3 ቀን 2001</a></p>

</body>
</html>	
