<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወይዘሪት ብርቱካን የፌደራል ማረሚያ ቤቶች ኮሚሽንን ከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወይዘሪት ብርቱካን የፌደራል ማረሚያ ቤቶች ኮሚሽንን ከሰሱ</h2>


<p>የተሰጣቸው ይቅርታ ተነስቶ በቃሊት ማረሚያ ቤት የሚገኙት የአንድነት ለዴሞክራሲ እና ለፍትህ ፓርቲ ሊቀመንበር ወይዘሪት ብርቱካን ሚደቅሳ የፌደራል ማረሚያ ቤቶች ኮሚሽንን የሰብአዊ መብት ጥሰት ፈጽሞብኛል ሲሉ ከሰሱ።</p>

<p>ወይዘሪት ብርቱካን በኮሚሽኑ ላይ ክስ የመሰረቱት ለመጀመሪያ ደረጃ ፍርድ ቤት ልደታ ምድብ አምስተኛ ፍትሐብሔር ችሎት ነው። ሊቀመንበሯ ትናንት የካቲት 27 ቀን በጠበቃቸው በአቶ ተስፋዬ ደረሰ አማካኝነት በፍርድ ቤቱ መዝገብ ቤት በኩል ባቀረቡት የክስ ማመልከቻ ላይ የማረሚያ ቤቶች ኮሚሽን «ሰብአዊ ክብራቸውን አለማስጠበቁን» ገልጸዋል።</p>

<p>አቶ ተስፋዬ ሕገ መንግሥቱን ዋቢ በማድረግ ማረሚያ ቤቱ ፈጽሟል ያሉትን የሰብአዊ መብት ጥሰት በክስ ማመልከቻው ላይ ዘርዝረዋል። ተከሳሽ በሕገ መንግሥቱ እና በኮሚሽኑ ማቋቋሚያ አዋጅ መሰረት ማንኛውም በሕግ ጥበቃ ስር ያለ ግለሰብ ሰብዓዊ ክብሩ በተጠበቀ ሁኔታ መያዙን እና በፖለቲካ አመለካከት ምክንያት ልዩነት የማይደረግበት መሆኑን የማረጋገጥ ግዴታ እንደተጣለበት የክስ ማመልከቻው ይጠቅሳል።</p>

<p>በተመሳሳይም ከቅርብ ዘመዶቻቸው፣ ጓደኞቻቸው፣ ከሃይማኖት አባታቸው፣ ከሕግ አማካሪያቸው እና ሃኪሞች ጋር የመገናኘት መብታቸው መከበሩን ማረጋገጥ እንዳለበት መደንገጉን የክስ ማመልከቻው ያስረዳል። ይሁንና ተከሳሽ በሕግ ከተጣለበት ኃላፊነት በተቃራኒ የወይዘሪት ብርቱካንን «ሰብዐዊ ክብራቸውን በሚነካ አኳኋን አለበቂ እና ሕጋዊ ምክንያት ለብቻቸው እንዲታሰሩ አድርጎ ይገኛል» ሲል የክስ ማመልከቻው ያብራራል።</p>

<p>የክስ ማመልከቻው ወይዘሪት ብርቱካን ከጠያቂዎቻቸው ጋር እንዳይገኛኙ ማረሚያ ቤቱ መከልከሉንም ይገልጻል። «በሌሎች ላይ ባላደረገው ሁኔታ በተለይም በከሳሽ ላይ ልዩነት በሚፈጥር አኳኋን ከከሳሽ ልጅ እና እነት በስተቀር እህታቸው፣ ወንድማቸው፣ ሌሎች የቅርብ ዘመዶቻቸው፣ ጓደኞቻቸው እና የሕግ አማካሪያቸውን እንዳያገኙ ክልከላ ተደርጎባቸዋል» ይላል።</p>

<p>«በተለይም ከሳሽ የተሰጣቸውን ይቅርታ የተነሳበትን ሁኔታ ሕጋዊነት በተመለከተ ፍርድ ቤቱ አቤቱታ ለማቅረብ ቢያስብም ከሕግ አማካሪያቸው (ጠበቃቸው) ጋር ለመገናኘት እና ለመነጋገር ባለመቻላቸው ይህን ለመፈጸም ችግር ገጥሟቸዋል» ሲልም በከሳሽ ላይ ደረሰ ስለሚለው የመብት ክልከላ ያብራራል።</p>

<p>«አንድ ታሳሪ በማረሚያ ቤት ለብቻው ሊታሰር የሚችለው ለሌሎች እስረኞች አደጋ ሊፈጥር ይችላል ተብሎ ሲታሰብ ነው» ሲሉ ለአዲስ ነገር ያስረዱት የሊቀመንበሯ ጠበቃ አቶ ተስፋዬ «ነገር ግን ወይዘሪት ብርቱካን ከዚህ ቀደም በእስር ባሳለፈችው 20 የእሥር ወራት መጥፎ ባሕሪ እንዳልነበራት ግልጽ ነው። በዚህ ሁኔታ ለብቻዋ ማሰር አግባብ አይደለም» ይላሉ።</p>

<p>ጠበቃው ባቀረቡት የክስ ማመልከቻ ላይ በጉዳዩ ላይ ወይዘሪት ብርቱካንን እና እናታቸው ወይዘሮ አልማዝ ገብረ እግዚአብሔርን ጨምሮ 16 የሰው ምስክሮችን በክስ መስማት ሂደቱ እንደሚቀርቡ ተዘርዝሯል። ምስክሮቹ ችሎት በሚቀርቡበት ወቅት ወይዘሪት ብርቱካን ከሌሎች ሰዎች በተለየ ሁኔታ እና ሰብአዊ ክብራቸውን በማያስጠበቅ አኳኳን መታሠራቸውን እንደሚመሰክሩ የክስ ማመልከቻው ይገልፃል።</p>

<p>ወይዘሪት ብርቱካን የሚጠይቁትን ዳኝነት በሚዘረዝረው የክስ ማመልከቻው ክፍል ላይ ተከሳሽ መጥሪያ ደርሶት በ15 ቀናት ውስጥ ክልከላ የደረገበትን ምክንያት እንዲገልጽ ትዕዛዝ እንዲሰጥ ጠይቀዋል። በከሳሽ መሰረታዊ መብት ላይ የተቃጣው ክልከላ ይወገድ ዘንድ ውሳኔ እንዲሰጥላቸው በማመልከቻቸው ላይ ጠይቀዋል። በፖለቲካ አመለካከታቸው ምክንያት በከሳሽ ላይ የሚደረግ ልዩነት እንዲቆም እና ሰብዓዊ ክብራቸውን በሚጠብቅ አኳኋን እንዲያዙ እንዲወሰንላቸውም አመልክተዋል።</p>


<p class="align-center"><a href="/Gazettas/AddisNeger/info/AddisNeger.sera.html">ከአዲስ፡ነገር የካቲት 28 ቀን 2001</a></p>

</body>
</html>	
