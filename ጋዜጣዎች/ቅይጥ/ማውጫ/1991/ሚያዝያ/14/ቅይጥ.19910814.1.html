<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ኢኮኖሚ በከፍተኛ ደረጃ መንኮታኮቱን አሜሪካዊው ምሁር ገለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ ኢኮኖሚ በከፍተኛ ደረጃ መንኮታኮቱን አሜሪካዊው ምሁር ገለጡ</h2>


<p>ኤርትራ አሁን የገባችበት ጦርነት ኢኮኖሚዋን ሙሉ ለሙሉ እያዳከመው መሆኑን አሜሪካዊው የባንክ ባለሙያ ሚ/ር ጆን ዊሊያም መግለፃቸውን ሬድዮ ቫቲካን ባሰራጨው ዘገባ ገልጧል።</p>

<p>ከጦርነቱ በፊት የኤርትራ ኢኮኖሚ በመጠኑም ቢሆን ዕድገት አሳይቶ እንደነበር የሻዕቢያን የገንዘብ ሚኒስቴር ጠቅሰው የተናገሩት አሜሪካዊ የባንክ ባለሙያ ኤርትራ ለ11 ወራት ያደረገችው ጦርነት ባስከተለው የኢኮኖሚ ውድመት ሃገሪቱን ለከፋ አደጋ ዳርጓታል ብለዋል።</p>

<p>አዣንስ ፍራንስ ፕሬስን የጠቀሰው የቫቲካን ሬድዮ እንደዘገበው ኤርትራ ለኢንቨትመንት በሯን ከከፈተች ኢኮኖሚዋ ሊያንሠራራ እንደሚችል አሜሪካዊው ባለሙያ መግለጣቸውን ዘግቧል። ሆኖም ኤርትራ ብቻዋን ባላት የኢኮኖሚ አቅም እንደ ሃገር መቆም አትችልም። የኤርትራ ኢኮኖሚያዊ የልማት አውታሮች ትርፍ አስገኝ መሆን የሚችሉ አይደሉም። አብዛኞቹ ለውጪ ገበያ የምታመርታቸው ምርቶች በዘመናዊና አነስተኛ በሆኑ ዋጋ የተሸፈኑ ናቸው። አብዛኛው የኢኮኖሚ ምንጭ ኢትዮጵያ ነበረች። የቅባት እህሎችንና ቡና ሳይቀር ከኢትዮጵያ ወደ አሥመራ በማስገባት ለውጪ ገበያ በማቅረብ ከፍተኛ የውጪ ምንዛሬ ታገኝበት ነበር። ከዚህም ሌላ ከኢትዮጵያ ገዥ ፓርቲ ጋር የሻዕቢያ መንግሥት ባለው ቀረቤታ ከፍተኛ የንግድና የኢኮኖሚ ተቋማትን ከፍቶ ተለቅ ያለ ገቢ ነበረው ብለዋል።</p>

<p>በሁለቱ ሃገሮች መካከል የተፈጠረው ግጭት ወደ አጠቃላይ ጦርነት ለመግባት የቻለው የውዝግቡ መነሻ የድንበር ሳይሆን የኢኮኖሚ ፖሊሲ መቃወስ የሻዕቢያን መንግስት ስለገጠመው ነው በማለት በርካታ ታዛቢዎች ሁለቱ ሃገሮች ለይቶላቸው ወደ ጦርነት ከገቡ ወዲህ ሻዕቢያ ከኢትዮጵያ የሚያገኛቸው ጥቅም መቋረጥ ከፍተኛ የኢኮኖሚ ጉዳት አድርሰውበታል። ለጦርነቱ የሚውለው ገንዘብ ማሻቀብ ለኤርትራ ሕዝብ ማህበራዊና የልማት ተግባራት የሚውለው መዋዕለ ነዋይ የለም በማለት ገልጠው ምናልባትም ጦርነቱ በዚሁ መልክ ከቀጠለ የወደፊቱ የኤርትራ ዕጣ እጅግ አስቸጋሪ ሊሆን እንደሚችል ያስረዳሉ።</p>

<p>በርካታ የኤርትራ ወኪሎች ከኢትዮጵያ ወደ ሃገራቸው መባረራቸውን የሚጠቅሱት ደግሞ በእጅ አዙር የሻዕቢያ ከፍተኛ ተቋማት ኢትዮጵያ ውስጥ መኖሩን መነሻ በማድረግ የእነዚህ ከፍተኛ የንግድ ተቋማትም እንቅስቃሴ መገታት ሌላው ለኤርትራ ተጨማሪ ኪሳራ ነው ብለውታል።</p>

<p>ወደ ሃገራቸው የተባረሩት የሻዕቢያ ወኪሎችም ነግደው ከሚያገኙት ሀብት ለሻዕቢያ መንግሥት አንድ የገቢ ምንጭ እንደነበረም ገልጠው የዚህም ገቢ መቋረጥ ለአጠቃላይ የኤርትራ ኢኮኖሚ ውድቀት አስተዋፅኦ እንዳለው አመልክተዋል።</p>


<p class="align-center"><a href="/Gazettas/Keyet/info/Keyet.sera.html">ከቅይጥ ሚያዝያ 14 ቀን 1991</a></p>

</body>
</html>	
