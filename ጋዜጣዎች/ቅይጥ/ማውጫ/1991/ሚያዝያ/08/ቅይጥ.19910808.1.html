<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>244 የሻዕቢያ ወታደሮች ከዱ፣ ተገደሉ፣ ሊከዱ ሲሉ ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">244 የሻዕቢያ ወታደሮች ከዱ፣ ተገደሉ፣ ሊከዱ ሲሉ ተያዙ</h1>


<p>ሻዕቢያ የሚከተለውን ጦረኛ ፖሊሲ በመቃወም ተሰባስበው ምሽጋቸውን እየለቀቁ ወደ ጐረቤት አገር በመሰደድ ላይ ያሉ የሻዕቢያ ወታደሮች ቁጥር እየጨመረ መምጣቱን ጀብሃ የተሰኘው የሻዕቢያ ተቃዋሚ ድርጅት ሰሞኑን ይፋ አድርጓል። ሰሞኑን በተሰበሰበው ዜና መሰረት ባለፉት 15 ቀናቶች ውስጥ ቁጥራቸው 224 የሚሆኑ የሻዕቢያ ወታደሮች ምሽጋቸውን ለቀው ወደ የመንና ሱዳን ለመንቀሳቀስ የቻሉ ሲሆን ሆኖም የሻዕቢያ አጋጅ ኃይል ደርሶባቸው የሞቱት ሞተው የተረፉት በቁጥጥር ስር እንደዋሉ የሰሞኑ ዘገባዎች ያስረዳሉ።</p>

<p>ሌላው በሁለት መኮንኖች የሚመሩ ቁጥራቸው ከ20 በላይ የሚሆኑ የሻዕቢያ ወታደሮች ደግሞ ኮብልለው ሱዳን መግባታቸውን ከነዚሁ የዜና ዘገባዎች ለመረዳት ተችሏል። በተጨማሪም ሚያዝያ 3 ቀን 1991 ዓ.ም 15 የሻዕቢያ ወታደሮች ተመካክረው በሱዳን በኩል ለመክዳት ያደረጉት ሙከራ በሻዕቢያ ታማኝ ወታደሮች ተደርሶባቸው በተፈጠረ ግጭት አስሩ ሲገደሉ አምስቱ ሱዳን መግባታቸው ከዜናው ለማወቅ ተችሏል። በዜናው መሰረት የሻዕቢያ ወታደሮች በቡድንና በተናጠል በተለያዩ አቅጣጫዎች መኮብለላቸው እየጨመረ መሄዱን ገልጧል።</p>

<p>አንዳንድ ለጉዳዩ ቅርበት ያላቸው የዜና ምንጮች ግን ከባድመ ሽንፈት ወዲህ በሻዕቢያ ሰራዊት ውስጥ በተደረገው ሹም ሽር መከፋፈል መፈጠሩን ይገልጣሉ። ሌላው የቀለብ አቅርቦቱና የሕክምና እንደልብ አለመኖሩ ለመኮብለል እንደገፋፋቸውም የሚናገሩ አሉ።</p>

<p>በተጨማሪም የጦርነቱን ጋብ ማለት ተጠቅመው ከሻዕቢያ አገዛዝ ለመገላገል የወሰዱት ዋነኛ ምክንያት ግን የኢትዮጵያ መከላከያ ሠራዊት ያሳየው የውጊያ ብቃት አስግቷቸው ከዚህ ለመዳን መኮብለልን ዋነኛ አማራጭ አድርገውታል የሚሉት ቅርበት ያላቸው ምንጮች አብዛኞቹ ያለፍላጎታቸው በግድ ወታደራዊ ስልጠና የተሰጣቸው እንደሆኑም ገልጠው በማያምኑበት ላለመማገድ የመኮብለሉ ፍላጎት እንዳላቸው ግምታቸውን ያሰፍራሉ።</p>


<p class="align-center"><a href="/Gazettas/Keyet/info/Keyet.sera.html">ከቅይጥ ሚያዝያ 8 ቀን 1991</a></p>

</body>
</html>	
