<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲ ተማሪዎች የአንድ ቀን የረሀብ አድማ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲ ተማሪዎች የአንድ ቀን የረሀብ አድማ አደረጉ</h1>


<p>«ካነሳናቸው ጥያቄዎች መሀል አንዳቸውም አልተመለሱም» የሚሉት የአዲስ አበባ ዩኒቨርስቲ ተማሪዎች የአንድ ቀን የረሀብ አድማ በማድረግ ተቃውሞአቸውን እንደገለፁ ታወቀ።</p>

<p>ከሚያዝያ 1/93 ዓ.ም ጀምሮ የትምህርት ሂደቱ የተስተጓጐለው የአዲስ አበባ ዩኒቨርስቲ አሁንም ቢሆን ውጥረት ላይ መሆኑ ይታወቃል። ተማሪዎች ባነሷቸው የመብት ጥያቄዎች የተነሳ የበርካታ ዜጐች ህይወት ጠፍቷል። አኳል ጐድሏል፤ ይህ ሁሉ ሆኖ አብዛኛዎቹ ተማሪዎች በአቋማቸው ፀንተው በትምህርት ገበታቸው ላይ አልተገኙም። በዚህ ምክንያት ዩኒቨርስቲው እስከዛሬው ዕለት /ማክሰኞ/ ድረስ ተገቢውን የመማር ማስተማር ሂደት አላከናወነም። የወቅቱን የዩኒቨርስቲውን ሁኔታ ለመቃኘት በስፍራው የተገኘው የጋዜጣው ሪፖርተር እንደገለፀው ከሆነ አሁንም ተማሪና ፖሊሶች በግቢው ውስጥ ተፋጠዋል።</p>

<p>ሪፖርተራችን ካነጋገራቸውና ለደህንነታቸው ሲባል ስማቸው ካልተጠቀሰው ተማሪዎች መሀል አንዱ «ለግንቦት 15 ቀጠሮ ሰጥተን ወደየቤታችን የተለያየነው ላነሳናቸው ጥያቄዎች መንግስት በቂ የማሰቢያ ጊዜ እንዲኖረው ነበር። ግን ይህ አልሆነም። ግንቦት 15 ረቡዕ ዕለት ሌሊት ፖሊስ ግቢውን ወሮት አደረ። ዋናው ጥያቄያችን ፖሊስ ከግቢው እንዲወጣ ነበር። የተደረገው ግን በተደጋጋሚ የፖሊስ ኃይል ወደግቢው በማስገባት ማጠናከር ነው። በዚሁ ዕለት እንኳን ልንሰበሰብ ቀርቶ ሁለት ሆኖ የቆመ ሁሉ ከየዶርሙና ካፌ አካባቢ እየተወሰደ ተደብድቧል ተገርፏል፣ መታወቂያው እየተቀማ ተባሯል። አሁን ከ100 በላይ የምክሆኑ ተማሪዎች መጠለያ፣ ማደሪያ፣ መመገቢያ የላቸውም። እኛም በዚህ የተነሳ ጥያቄያችንም ባለመመለሱ ትምህርት አቁመናል» ብሏል።</p>

<p>«መንግሥት ለራሱ ፖለቲካ ሲል ትምህርት የተጀመረ አስመስሎ እያቀረበ ነው» የሚለው ሌላው ሪፖርተራችን ያነጋገረው የአዲስ አበባ ዩኒቨርስቲ ተማሪ «እኛ የመንግስትን አካሄድ ከመጀመሪያው እንደተቃወምን ነው መንግስት ያቀረበው መትሔ የኃይል እርምጃ ነው እንጂ የተማሪውን ፍላጐት ያጤነ አይደለም። ችግሩ ከተፈጠረ ጊዜ አንስቶ የተለያየ ጥያቄዎች ቢቀርቡም መንግስት ቀና መልስ ባለመመለሱ ይህን በመቃወም ግንቦት 20 በዓልን ተማሪው በርሀብ አድማ ለማሳለፍ ተስማምቶ ይኸው እየተገበረው ይገኛል» ሲል ገልጿል።</p>

<p>ህብረተሰቡ ልጆቻችን ለምን በነጻነት አይማሩ? የሚል ጥያቄ አንስቶ አጋርነቱን በፅናት መግለፅ አለበት የሚሉት የአዲስ አበባ ዩኒቨርስቲ ተማሪዎች በፕሮፌሰር መስፍንና በዶ/ር ብርሃኑ መታሰር ላይ ያላቸውን አቋም ሲገልፁ፦ «እኛ የምናደርገውን የምናውቅ እንጂ በሰው የምንነዳ አይደለንም። እነፕ/ር መስፍን እኛን ለአመፅ አላነሳሱን። ኢሰመጉ ማለት ማንኛውም ሰው መብቱን እንዲያው የመግለፅ አደራ ያለበት ድርጅት ነው። በዚህም መሰረት እነሱ እኛን መብታችንን እንድናውቅ ነገሩን እንጂ ተነስታችሁ አምፁ አላሉንም። መብታችሁን እወቁ ነው ያሉን። እዚህ ላይ መታየት ያለበት ነገር መንግስት የተማሪዎች ጥያቄ አግባብ ነው አለ። በሌላ በኩል ፕሮፌሰሩንና ዶክተሩን ለአመፅ አነሳስታችኋል ብሎ ያስራል። ይህ የሚያሳየው የሚፈልጋቸውን ሰዎች በአጋጣሚው እንደተጠቀመባቸው ነው። የተቃረነ ነገር ነው። በትክክለኛው መንገድ ከሄድን መብታችንን ማሳወቅ የነበረበት መንግስት ነው። ግን ሳያደርግ ቀርቶ የእሱን ኃላፊነት ፕ/ር መስፍንና ዶ/ር ብርሃኑ መብታችንን እንድናውቅ አስተምረውናል። በዚህም መሰረት እነዚህ ሰዎች ከመታሰር ይልቅ መሸለም፣ መመስገን ይገባቸው ነበር» ብለዋል።</p>


<p class="align-center"><a href="/Gazettas/Nesanet/info/Nesanet.sera.html">ከነፃነት ግንቦት 21 ቀን 1993</a></p>

</body>
</html>	
