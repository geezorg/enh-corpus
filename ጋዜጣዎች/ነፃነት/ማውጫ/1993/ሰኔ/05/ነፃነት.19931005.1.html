<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አባላቱ መለስን ለማጋለጥ ኤርትራዊ ነው የሚባል ነገር አላነሱም» የስዬ ባለቤት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አባላቱ መለስን ለማጋለጥ ኤርትራዊ ነው የሚባል ነገር አላነሱም» የስዬ ባለቤት</h1>


<p>በህወሓት ማዕከላዊ ኮሚቴ አባላት መካከል ልዩነት ከተፈጠረ ጀምሮ ቢሯቸው መታሸጉንና በልዩ ልዩ ስብሰባዎች ላይ እንዳይሳተፉ መደረጋቸው የአቶ ስዬ ባለቤት ወ/ሮ ሀዳስ ገለፁ። ዓርብ ዕለት በፍ/ቤቱ አካባቢ ከሪፖርተራችን ጋራ ሰፋ ያለ ቃለምልልስ ያደረጉት የህወሓት ታጋይ ወ/ሮ ሀዳስ ዓለሙ የስዬ ባለቤት በመሆናቸው ብቻ ከድርጅቱ ደንብ ውጪ አግባብ ያልሆነ እርምጃ የተወሰደባቸው መሆኑን አስታውቀዋል።</p>

<p>የነስዬ ቡድን መፈንቅለ ስልጣን ሞክሯል የሚባለውን በተመለከተ ሪፖርተራችን ላቀረበላቸው ጥያቄ «መፈንቅለ መንግስት ለማድረግ የተመቻቸ ሁኔታ አልነበራቸውም» ሲሉ በመግለፅ ሰዎቹ በእጃቸው የያዙት ምንም ነገር እንደሌለ ያላቸው ነገርም ቢኖር ህዝባዊና ፅኑ ዓላማቸውን ብቻ መሆኑን ተናግረዋል።</p>

<p>በተጨማሪም ሪፖርተራችን «ከማ/ኮ ለሁለት መከፈል በኋላ ጠቅላይ ሚኒስትሩ ከአብዮታዊ ዴሞክራሲ ጋዜጠኛ ጋራ ባደረጉት ቃለ ምልልስ ላይ የተገለሉት ቡድን «መለስ በእናቱ ኤርትራዊ በአባቱ ምናምን» እያሉ ያወራሉ የሚል ነገር አንስተው ነበር። እርግጥ የነስዬ ቡድን መለስን በኤርትራዊነት ሞግቷቸዋል? ከሞገቱስ ይህንን ጥያቄ በአሁኑ ወቅት ለምን ለማንሳት ፈለጉ? ቀደም ብለው አንስተውትስ ያውቃሉ?» ብሎ ለጠየቀው ጥያቄ መልስ ሲሰጡ «እኔ ይህ ጉዳይ በተገላቢጦሽ ነው የሚያሳዝነኝ። ጠ/ሚኒስትሩ እኔ ኤርትራዊ መሆኔን በማጋለጣቸው በጭቃና አረንቋ መዘፈቃቸው ነው ብለዋል። እነዚህ ሰዎች ከነመለስ ቡድን ጋር የተለያዩት ኤርትራዊ ደም ስላለው ነው ብሎ ማመኑ ራሱ በጣም ነው የሚገርመው። ማንም ዜጋ ማንም ደም ይኑረው ልክ እሱ እንዳለው ወሳኙ አመለካከቱ ነው። እነዚህ ሰዎች ኤርትራዊ ነው ብለው አያስቡም። በጣም የሚጠረጠሩ ሰዎች አሉ። እኔም ራሴ እነሱን ሲጠይቋቸው ያጋጥመኛል። እናንተ ታጋዮች እናንተ ሰዎች ይህንን ጥያቄ አትጠይቁኝ ብለው ሲመልሱ ነው የምሰማው። እከሌ ኤርትራዊ በመሆኑ አንድ ትልቅ መሪ ይኼንን ያደርጋል የሚባል ነገር ፍፁም ትክክል አይደለም የሚሉ ናቸው እንጂ ወደታች ወርደው የሚቀሰቀሱ ሰዎች አይደሉ። ያንን ያህል አመለካከትና ይዘት ያላቸው ሰዎች አይደሉም። እነሱም ጠ/ሚኒስትሩን ለማጋለጥ ኤርትራዊ ዘር መሆናቸውን አያስፈልጋቸውም መሰረታዊ የሆነ ህዝብ መብትና አቋም በተለይም ሉዓላዊነት አሳልፎ የሚሰጥ በመሰረታዊ የድርጅቱ መርህና የአገርን ጥቅም በሚያስከብሩ መርሆች ካልሆኑ በስተቀር በዘራቸው የተኬደ ነገር የለም። አሁን ሁኔታው ስለተቀያየረ ማለት ይቻላል። አባላቱ ግን መለስን ለማጋለጥ ግን ኤርትራዊ ነው የሚባል ነገር አላነሱም። ኤርትራዊም ሆንክ ትክክለኛ ሠራተኛ ነው ተብሎ ከታመነ ትክክለኛ ሠራተኞች ናቸው ብሎ ስዬ የሚመሰክርላቸው ኤርትራውያን አሉ። በአየር መንገድ ብትሄድ ሌላው ቀርቶ በኤፈርትም ብትሄድ የኤርትራ ተወላጆች የሆኑ ትክክለኛ ስራ ይሰራሉ ብሎ ስለሚያምንባቸው የቆዩ ሰራተኞች አሉ። 26 ዓመት ሙሉ አብሮ የታገለ መሪ ይቅርና በአመለካከቱ ግን አገርን አሳልፎ የሚሰጥ አቋም ካለው ግን ትክክል አይደለም። የህዝብን ዴሞክራሲያዊ መብት በትክክል የማያስከብር አመለካከት ካለው መቃወም ነው። የአገርን ጥቅም አሳልፎ መስጠት ካለ ልዩነት ሊመጣ ይችላል እንጂ ኤርትራዊ በመሆኑ የሚፈጠር ነገር የለም። ይኼ ፕሮፓጋንዳ ተመልሶ አንድ ቀን እነሱን የሚያሳፍራቸው ነው። ምክንያቱም መሰረታዊ የሆኑ የህዝብ እምነቶች አሉ። ያ ነው ልዩነታቸው ስለዚህ ወደዚህ መመለሱ ጉዳይ ለምን መሄድ አስፈለገ? ልዩነታቸው አሁን የተነሳ አይደለም። ጦርነቱ እያለና አሁን በክርክራቸው ሲነሳ የነበረ ነው። እነስዬ ከተወገዱ በኋላና ከመወገዳቸው በፊት የነበራቸው አቋም አንድ ነው። በወሬ ደረጃ የምሰማው ኤርትራዊ የሆነ አይገዛንም በሚል በስሜት አንዳንዱ የሚጠይቀው ጥያቄ አለ ይባላል። እንደሱ ከሆነማ ኤርትራዊ ደም ያላቸው ታጋዮች በሌላው ወገንም በኩል አሉ የሚል መልስ እየሰጡ ነው የሚገኙት። እነሱ ራሳቸው በዚሁ ጉዳይ እየገቡበት ነው። የታገዱት አባላት ግን ይህን ዓይነት እምነት የላእውም። ድሮም አላነሱትም። አሁንም አላነሱትም ይኼ ነው መልሴ» ብለዋል።</p>

<p>አቶ ስዬ በጦርነቱ ወቅት ስለነበራቸው ሚና ተጠይቀው «የኢትዮ ኤርትራ ጦርነት ከተጀመረ በኋላ 24 ሰአት እንደሚሰራ አውቀዋለሁ። በጠቅላላ ከአሁን በፊት የነበረውን የአየር መንገድንና የኤፈርትን ሥራ አቁሞ ነበር ሲያነብ ስልጠናን በተመለከተ ወደማሰልጠኛ ሄዶ ያያል። ሁሌ ቀንና ማታ ነው የሚሰራው ውጪ ሃገር ሄዶ ጦር መሳሪያን በተመለከተ ያያል የሚገዛም ካለ ይገዛል። ይሄዳል ያያል። የተባለውንና የተወሰነውን ነገር ይወስናል ያስፈፅማል። ... አየር ኃይል ልምምድ ካለ ሥራ ካለ ይሄዳል በማሰልጠኛ ልምምዶች ካሉ ይሄዳል፣ በምሽግ ውስጥ ግንባር ይሄዳል። ዋናው ሲሰራበት የነበረው በኮማንድ ፖስት ሆኖ ከእነሱ ጋራ ውጊያውን ይመራ ነበር። እንደመሪ በጣም የተለየ ድርሻ ነበረው ለማለት አልችልም። እኔ ታጋይ እንደመሆኔ መጠን እንደዛ አልልም። ግን እንደጠንካራነቱ በጠንካራ ወኔና ስሜት በተለይ ባልተዘጋጀንበት ወቅት ሻዕቢያ ሲወረድን ያወጣውና የሚያወርደው ሊኖር ይችላል አብሮ ከጓዶቹ ጋር ሲወስንና ሲሰጥ የነበረው ነው» ብለዋል።</p>


<p class="align-center"><a href="/Gazettas/Nesanet/info/Nesanet.sera.html">ከነፃነት ሰኔ 5 ቀን 1993</a></p>

</body>
</html>	
