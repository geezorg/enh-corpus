<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እንኳን እስርና በሕይወትም የሚመጣ ካለ ግድ የለኝም» ገብሩ አስራት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«እንኳን እስርና በሕይወትም የሚመጣ ካለ ግድ የለኝም» ገብሩ አስራት</h1>


<p>«በኑሯችን ላይ ጫና በመፍጠር ለእነሱ ዓላማ እንድንበረከክ እንቅስቃሴ እያደረጉ ነው» ሲሉ የህወሓት ማዕከላዊ ኮሚቴና የትግራይ ክልላዊ መንግሥት ርዕሰ መስተዳደር የነበሩት አቶ ገብሩ አስራት አስታወቁ። አቶ ገብሩ አስራት ባለፈው ሐሙስ ማለዳ ከነፃነት ጋዜጣ ጋር ከመቀሌ በስልክ ባካሄዱት ሰፋ ያለ ቃለ ምልልስ በህወሓት ማዕከላዊ ኮሚቴ የታገዱት አባላት ካለፈው ሁለት ወር ጀምሮ ደመወዝ ከመከልከላቸው ባሻገር ለይስሙላ ተሰጥቷቸው የነበረው መገልገያ መኪናም ተመልሶ እንደተቀሙ ገልፀዋል። ከማዕከላዊ ኮሚቴ አባልነት በሕገወጥ መንገድ መባረራቸውን የተቃወሙት አቶ ገብሩ የቤተመንግሥቱ ቡድን በታገዱት አባላት ላይ የስም ማጥፋት እርምጃ ከማካሄዱ ባሻበር በማህበራዊ ግንኙነቶችና በኑሮአቸው ላይ ተፅዕኖ እያሳደረ መምጣቱን አብራርተዋል።</p>

<p>የቤተ መንግሥቱ ቡድን የታገዱትን አባላት አስመልክቶ ከሚያቀርባቸው የስም ማጥፋት ውንጀላዎች መካከል ከሌላ ፖለቲካ ድርጅቶች ጋር ወግነዋል፣ መፈንቅላ ስልጣን ለማድረግ ሞክረዋል የሚሉት የሚጠቀሱ መሆናቸውን የጠቀሱት አቶ ገብሩ አባላቱ ከህብ ጋር እንዳይገናኙ የሚደረግ ጫና መኖሩን አብራርተው ይህ ሁሉ እርምጃ የሚወሰደው ለቤተ መንግሥቱ ቡድን ተንበርካኪ እንዲሆኑ ለማድረግና ጫና ለመፍጠር መሆኑን አስታውቀዋል።</p>

<p>ሐምሌ 15 ቀን የሚካሄደውን የማሟያ ምርጫ አስመልክተውም «አሁን ያለው ምርጫ ትክክል አይደለም ብለን ለምርጫ ቦርድ አመልክተናል» ብለዋል። ስለጉዳዩ «ህዝቡም በደንብ ነው የሚያውቀው» ሲሉ ያስታወቁት የቀድሞው የህወሓት ማ/ኮሚቴ አባል የትግራይ ህዝብ የተገለሉትን አባላት አስመልክቶ ለምንድነው ነው እንዲወርዱ የተደረጉት የሚለው ሳይመለስ የማሟያ ምርጫ ማድረግ ትክክል አይደለም የሚል አቋም መያዙን አብራርተው በዚህ ህጋዊ አይደለም የሚል አቋም በያዙበት የማሟያ ምርጫ ላይ በግልም ቢሆን ለመወዳደር ፍላጐት እንደሌላቸው አስረድተዋል።</p>

<p>መቀሌ ተካሂዶ በነበረው የህወሓት ማዕከላዊ ኮሚቴ ስብሰባ ላይ የኃይል እርምጃ ተጠቅመዋል ተብሎ ስለቀረበው ውንጀላ ጥያቄ የቀረበላቸው አቶ ገብሩ የተጠቀሰው ውንጀላ ሀሰት መሆኑን አስታውቀው የታገደው ቡድን ይህንን በመሰለ እርምጃ እንደማያምን ገልፀዋል። አያይዘውም «የኃይል እርምጃ የሚያመጣው ለውጥ የለም። በአገር ሂደት በፖለቲካ ሂደት በኃይል የሚለወጥ ነገር በጭራሽ እንደሌለ እናምናለን» ካሉ በኋላ በአጸፋው የኃይል እርምጃ የወሴው የቤተመንግሥቱ ቡድን መሆኑን ገልፀዋል።</p>

<p>ከርዕሰ መስተዳድርነታቸው መነሳታቸውን አስመልክቶም «የትግራይ ም/ቤትም በደንብ ተወያይቶ ህጋዊ በሆነ መንገድ የወሰደው አይደለም። ውሳኔው አስቀድሞ በካድሬዎች የተወሰነ ነው» የማውረዱ አፈፃፀም የክልሉን ሕገ መንግሥት ተከትሎ አለመካሄዱን የገለፁት አቶ ገብሩ አስራት በክልሉ ሕገ መንግሥት አንቀፅ 50 መሰረት የተካሄደው የሥራ አስፈፃሚውን ስብሰባው መሰል ስብሰባዎች መጥራት የሚገባው የክልሉ ርዕሰ መስተዳድር መሆኑ እየተጠቀሰ ስብሰባውን የጠራው ከቤተ መንግሥቱ ቡድን ጋር የቆመው ም/ርዕሰ መስተዳድሩ መሆኑ ህገ መንግስቱን የተፃረረ ተግባር መፈፀሙን ይ አስረዳል ሲሉ አስታውቀዋል።</p>

<p>ስለሙስናም «እኔ በግሌ ሙስናን እቃወመዋለሁ። ሙስናን እንደፖለቲካ መሳሪያ ለመጠቀም ግን በጭራሽ አልፈልገውም። አሁን እየተደረገ ያለው ይኼ የሙስና ጥያቄ ዋናው የአገሪቱ ጥያቄ፣ የሉዓላዊነት ጥያቄ፣ የአገር ነፃነት ጥያቄ የመሳሰሉ መሰረታዊ ጉዳዮች እያሉ እነዚህን ለማድበስብስና ለመሸፈን የሚደረግ እንቅስቃሴ ነው» ያሉት አቶ ገብሩ የሙስና ወሬዎችም በእሳቸው ላይ እንደሚወራና መቀሌ ውስጥ የሚገኝ የአንድ ሀብታም ቤት የአቶ ገብሩ ነው እየተባለ ለሕዝብ እንደሚነገር ገልፀዋል።</p>

<p>በደህንነት ጉዳይ ጥያቄ የቀረበላቸው የቀድሞው የህወሓት መስራት ታጋይና የትግራይ ርዕሰ መስተዳደር «በደህንነት በኩል የምሰጋው የለም። የሆነ ነገር ቢኖር እኔ ለአመንኩበት አቋም በፅናት እንደምፈፅም ነው መታወቅ ያለበት። እንኳን እስርና በህይወትም ጉዳይ የሚመጣ ካለ ግድ የለኝም» በማለት መልሰዋል።</p>

<p>የቤተ መንግሥቱ ቡድን የተገለሉትን አባላት አስመልክቶ ዘረኞች ናቸው ሲል የሚያሰማውን ወቀሳም በተመለከተ «ዘረኝነት የሚሉትም እከሌ በዘር በምናምን የሚል ነገር አልወጣንም ያለው ልዩነት በጀግንነትና ጀግና ባለመሆን አይደለም ራሳችው የፈጠሩት አጀንዳ ነው በአርበኝነቱ በአገር ወዳድነቱ ጉዳይ ግን የቤተ መንግሥቱ ቡድን ተንበርካኪ ነው የሚል አቋም አለን» ሲሉ የመለሱት አቶ ገብሩ «ጠ/ሚኒስትሩም ይሁኑ ሌሎችንም እኛ የምንሞግታቸው ከአሁን በፊት በወሰዱት አቋም እንጂ በዘራቸው አይደለም። ይህንን ጠ/ሚኒስትሩም ያውቁታል። በሉዓላዊነት ላይ ጠ/ሚኒስትሩም ሌሎችም የወሰዱት አቋም ትክክል አልነበረም» በማለት አስታውቀዋል።</p> 


<p class="align-center"><a href="/Gazettas/Nesanet/info/Nesanet.sera.html">ከነፃነት ሐምሌ 3 ቀን 1993</a></p>

</body>
</html>	
