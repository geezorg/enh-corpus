<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ብርሃኑ ከአገር እንዳይወጡ ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ዶ/ር ብርሃኑ ከአገር እንዳይወጡ ታገዱ </h2>


<p>ፍትሃዊና ዴሞክራሲያዊ በሆነ መንገድ በህዝብ ተወካዮች ለአዲስ አበባ ከንቲባነት የተመረጡት ዶክተር ብርሃኑ ነጋ ለኢሚግሬሽንና ዜግነት ጉዳይ ዋና መምሪያ ፓስፖርታቸውን ያድስላቸው ዘንድ ያቀረቡት ጥያቄ ምላሽ ካለማግኘቱም በላይ፤ ለድርጅታዊ ስራ ወደየትም አገር እንዳይንቀሳቀሱ ፓስፖርታቸው በመምሪያው ተነጥቆ መቅረቱ ታወቀ።</p>

<p>ለነፃነት ጋዜጣ ዝግጅት ክፍል የደረሰው መረጃ እንደሚያመለክተው ከንቲባ ዶክተር ብርሃኑ ቁጥሩ 122027 የሆነው ፓስፖርታቸው ይታደስላቸው ዘንድ ጳጉሜ 1 ቀን 1997 ዓ.ም. ለኢሚግሬሽንና ዜግነት ጉዳይ ዋና መምሪያ ያስገባሉ። ፎርም መሙላትንና ክፍያ መፈፀምን ጨምሮ ለዕድሳት አስፈላጊ የሆነ ፌርማሊቲዎችንም ያሟላሉ። የታደሰውን ፓስፖርታቸውን ተመልሰው እንዲወስዱም በመምሪያው ቀጠሮ ይሰጣቸዋል። ሆኖም፤ የተሰጣቸውን ቀጠሮ አክብረው በተባሉት ቀን ወደ ኢሚግሬሽን ቢሄዱም፤ ፓስፖርታቸውን ሊያገኙ ካለመቻላቸውም በላይ፤ ከመስከረም 2 ቀን አንስቶ በተከታታይ ቀናት ቢመላለሱም «ፓስፖርታቸውን የበላው ጅብ ሊጮህ አልቻለም» </p>

<p>በሁኔታው ግራ የተጋቡት ከንቲባው ጥቅምት 7/98 ዓ.ም የኢትዮጵያውያኖች ጉዳይ መምሪያ ኃላፊ የሆኑትን አቶ መንግስቱ ካሳዬንና የኢሚግሬሽን መምሪያ ዳይሬክተር የሆኑትን አቶ ሙሉጌታ መኮንን በጉዳዩ ዙሪያ ለማነጋገር ወደ መምሪያው ቢሄዱም፤ የተጠቀሱት ኃላፊዎች ሊያነጋግሯቸው ፈቃደኛ አለመሆናቸው ታውቋል።</p>

<p>ድርጊቱ ትዕግስታቸውን የፈተናቸው ከንቲባ ዶክተር ብርሃኑም፦ ጥቅምት 8/98 ዓ.ም ለመምሪያው በፃፉት የማስጠንቀቂያ ደብዳቤ «መምሪያው ማስጠንቀቂያው በደረሰው በሁለት ቀናት ውስጥ ፓስፖርታቸውን እንዲሰጣቸው፤ ካልሰጣቸው በፍርድ ቤት ክስ ለመመስረት እንደሚገደዱና መምሪያው የክሱን ወጭና ኪሳራም እንደሚከፍል» ያሳስባሉ።</p>

<p>ይሁንና ዶክተር ብርሃኑ ምንም ምላሽ ሣያገኙ ያስቀመጡት የጊዜ ገደብ ትናንት አልቋል። በዚህም ምክንያት ዛሬ በመምሪያው ክስ ለመመስረት ዝግጅታቸውን አጠናቅቀዋል። በጉዳዩ ዙሪያ ያነጋገርናቸው የህግ ባለሙያዎች በከንቲባ ዶክተር ብርሃኑ ላይ የተፈፀመው ድርጊት በህገ-መንግስቱ አንቀፅ 32 ላይ ከተቀመጠው የመዘዋወር ነፃነትን በቀጥታ የሚጥስ ህገ-ወጥ ድርጊት መሆኑን አብራርተዋል። ድርጊቱ፤ ማንኛውም ኢትዮጵያዊ በነፃነት የመንቀሳቀስ መብት እንዳለው በህገ-መንግስቱ የተረጋገጠውን የዜግነት መብት የሚፃረር መሆኑን ያመለከቱት የህግ ባለሙያዎቹ፤ ሆኖም የኢሚግሬሽንና የዜግነት ጉዳይ ዋና መምሪያ የዚህ ዓይነቱ ድርጊቱን መፈፀሙ እጅግ እንዳሳዘናቸው ገልፀዋል።</p>

<p>ከማንም በላይ ለህገ-መንግስቱ መከበር ጥብቅና መቆም ያለባቸው የገዥው ፓርቲ የመንግስት አካላት በተቃራኒው ህገ-መንግስቱን እየጣሱ የሚያደርጉት ጉዞስ መቆሚያው መቼና የት ላይ ይሆን? ሲሉም ከመቼውም ጊዜ በላይ ከአገሪቱ ስርዓትና ህግ እየጣሰ በመምጣቱ የተሰማቸውን ጠሊቅ ሀዘን ገልፀዋል። ከንቲባው ፓስፖርታቸው በመነጠቃቸው ምክንያት ለድርጅታዊ ስራ ወደ ውጭ አገራት ያደርጓቸው የነበሩ በርካታ ጉዞዎች መስተጓጐላቸውም ታውቋል።</p>

<p class="align-center"><a href="/Gazettas/Nesanet/info/Nesanet.html">ከነፃነት ጥቅምት 10 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ነፃነት/ማውጫ/1998/ጥቅምት/10/ነፃነት1.100298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
