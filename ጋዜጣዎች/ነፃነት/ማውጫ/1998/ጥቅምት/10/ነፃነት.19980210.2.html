<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የህዝቡን ድል ለማረጋገጥ በትጋት እየተንቀሳቀስን ነው» የቅንጅት ተቀዳሚ ም/ፕሬዝዳንት ወ/ት ብርቱካን ሚደቅሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «የህዝቡን ድል ለማረጋገጥ በትጋት እየተንቀሳቀስን ነው» የቅንጅት ተቀዳሚ ም/ፕሬዝዳንት ወ/ት ብርቱካን ሚደቅሳ </h2>


<p>ቅንጅት፣ የተሰረቀውን የህዝብ ድምፅ ለማስከበር ሰላማዊና ህጋዊ የሆነ የትግል ጥሪ በአስቸኳይ ሊያደርግልን ይገባል የሚለው ህዝባዊ ግፊት ከመቼውም ጊዜ በላይ አይሎ እየወጣ ነው። </p>

<p>የቅንጅቱ ተቀዳሚ ምክትል ፕሬዚዳንት ወ/ት ብርቱካን ሚደቅሳ በበኩላቸው «የህዝቡን ድል የሚያረጋግጥ አመራር ለመስጠት በትጋት እየተንቀሳቀስን ስለሆነ ህዝቡ በሙሉ እምነት፣ በፅናትና በትዕግስት ይጠብቀን» ሲሉ መልዕክት አስተላለፉ።</p>

<p>ከሳምንታት በፊት የተጀመረው አዲስ አበባን ጨምሮ እስከጠረፍ ድረስ ባሉ ከተሞች ከሚገኙ በርካታ ነዋሪዎች «ምነው ቅንጅቶች ዝም አሉ? እስከመቼ ድረስ ነው ዝምታው?» የሚለው የትግል ጥሪ ተማፅኖ ወደቁጣ እየተለወጠ ከመምጣቱም ባሻገር ከመቼውም ጊዜ በላይ ግፊቱና ጫናው እያየለ መጥቷል።</p>

<p>ከነፃነት ጋዜጣ ጋር ባደረጉት ቃለ-ምልልስ ይህ የህዝብ ጥያቄ የቀረበላቸው የቅንጅቱ ተቀዳሚ ምክትል ፕሬዝዳንት ወ/ት ብርቱካን ሚደቅሳ፣ ህዝባዊ ግፊቱ በቅንጅቱ ላይ እየገፋ እንደመጣ መረዳታቸውን በመጥቀስ፤ የቅንጅት አመራር በጣም በጥንቃቄ፣ በታላቅ የኃላፊነት መንፈስና በትጋት እየሰራ እንደሚገኝ አስረድተዋል።</p>

<p>«ላሰባችሁት ሰላማዊ ትግል ዕድሉ እየጠበበ አልመጣም ወይ?» በማለት የተጠየቁት ፕሬዚዳንቷ «ለነፃነት ትግል መቼም ሆነ መቼ የሚጠብ መንገድ አለ ብዬ አላስብም!» ብለዋል።</p>

<p>«አሁን ባለንበት ደረጃ ማንም በምንም ዓይነት ኃይል ሊወስደው የማይችል ታላቅ ድል ተገኝቷል። የኢትዮጵያ ሕዝብ ስለመብቶቹና ስለነፃነቱ ጠንቅቆ አውቋል። ማወቅ ብቻ ሳይሆን ለመብቱና ለነፃነቱ እስከመጨረሻው ለመቆም ወስኗል። ይህ በእያንዳንዱ ልብ ውስጥ የሰረፀ መንፈስ ነው። ይህን የነፃነት መንፈስና አቋም ማንም አካል ወደ ኋላ ሊመልሰው አይችልም» ብለዋል - ወ/ት ብርቱካን።</p>

<p>ይህ በእንዲህ እንዳለ ሆኖ ለህዝቡና ለደጋፊዎቻችን የምለው ነገር ምንም ዓይነት ወከባ፣ እንግልትና ስቃይ እየደረሰበት ቢገኝም፤ በአሸናፊነትና በተሻለ ቦታ ላይ እንደምንገኝ እንዲያምን ነው» ያሉት ፕሬዚዳንቷ፦ «ምክንያቱም በጣም ህጋዊ ሲሆን፣ ሰብአዊ ለሆነን እውነተኛ ለሆነ ውጤት ነው እየታገልን ያለነው፤ የዚህ ዓይነቱ ትግል ደግሞ ምንም መንገዱ ውስብስብ ቢሆንም መጨረሻ ላይ በአሸናፊነት እንደሚያወጣን እርግጠኛ መሆን አለብን» ብለዋል።</p>

<p>በአሁኑ ጊዜ ቅንጅቱ የህዝብን መብትና ጥቅም የሚያስጠብቅ አመራር ለመስጠት ንቁና ዝግጁ ሆኖ እየተንቀሳቀሰ መሆኑን የገለፁት ወ/ት ብርቱካን «ህዝቡ በቅንጅቱ ላይ ሙሉ እምነቱን በማድረግ በትዕግስትና በፅናት እንዲጠብቀን ጥሪዬን አቀርባለሁ» ሲሉ ለህዝቡ መልዕክት አስተላልፈዋል።</p>

<p class="align-center"><a href="/Gazettas/Nesanet/info/Nesanet.html">ከነፃነት ጥቅምት 10 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ነፃነት/ማውጫ/1998/ጥቅምት/10/ነፃነት2.100298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
