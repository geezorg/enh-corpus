<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት በጠራው ሕዝባዊ ስብሰባ ሰበብ የድሬዳዋ ፖሊሶች ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቅንጅት በጠራው ሕዝባዊ ስብሰባ ሰበብ የድሬዳዋ ፖሊሶች ታሰሩ </h2>


<p>በድሬዳዋ በተካሄደው ህዝባዊ ውይይት ላይ ስብሰባውን ለማወክ ጩቤና ሳንጃ ታጥቀው ወደ ተሰብሳቢው የገቡትን ሰርጐ - ገቦች ሕዝቡ አሳልፎ ለፖሊስ በመስጠቱ ከ10 የማይበልጡ ረብሸኞች ከሕዝብ ተረክበው የቀጡት ፖሊሶች «ነፃነት ጋዜጣ የቅንጅቱን ስብሰባ ሙሉ ዘገባ በመያዝ» በድሬዳዋ ከተሰራጩበት ዕለት አንስቶ በቁጥጥር ስር እንዲውሉ ከተደረገ በኋላ በ1ሺህ ብር ዋስ እንዲለቀቁ ተደርገዋል።</p>

<p> ደንብ ለማስከበር በተንቀሳቀሱ ፖሊሶች ላይ የቀረበው የይስሙላ ክስ «ሰብአዊ መብት ጥሳችኋል» የሚል ሲሆን፣ በስብሰባው ዕለት ጩቤ ታጥቀው ህዝብን ለማወክ የሞከሩትን ሰርጐ ገቦች ለመቅጣት የሞከሩትን ሕዝባዊ ፖሊሶች በመሾምና በመሸለም ፈንታ በእሥር እንዲንገላቱ መደረጉ ክፉኛ እንዳሳዘናቸው ሁኔታውን የታዘቡ ወገኖች ገልፀዋል።</p>

<p>የድሬዳዋ የፖሊስ ኃላፊ ሰርጐ ገቦቹ የፈለጉትን የማድረግ መብት አላቸው ሲሉ መደመጣቸው የካውንስሉን የፖሊስ አባላት ክፉኝ አሳዝኗል። ስብሰባውን ለማወክ እንቅስቃሴ ያደረጉት ሰርጐ ገቦች በደረሰባቸው መጠነኛ ጉዳት የተነሳ ቢላል ከተሰኘው ሆስፒታል በመንግስት መኪና እየተመላለሱ መታከማቸው ታውቋል።</p>

<p>ሁከት ለመፍጠር የሞከሩትን ሰርጐ ገቦች በቁጥጥር ስር አውላችኋል ተብለው ክስ የቀረበባቸው ሦስት ፖሊሶች ሻምበል እንዳለ ገ/ማርያም፣ ወ/ር አምበሉ አየትና ወ/ር መላክነሽ አዳነ የተሰኙት ናቸው። ፖሊስ ሕዝባዊ ተቋምነቱን ጥያቄ ውስጥ በሚያስገባ መልኩ አባላቱን ለህዝቡ ደህነት በመንቀሳቀሳቸውና ለገዥው ፓርቲ ባለመወገናቸው የተነሳ ለፍርድ እንዲቀርቡ ማድረጉ ክፉኛ እንዳሳዘናቸው አንዳንድ የድሬዳዋ ነዋሪዎች በሥፍራው ለሚገኘው የዝግጅት ክፍላችን ሪፖርተር ገልፀዋል።</p>

<p>የ1 ሺህ ብር ዋስ እንዲያቀርቡ ተጠይቀው የተለቀቁት ሦስቱ የፖሊስ አባላት ለሕትመት እስከክገባንበት ሰዓት ድረስ ወደ ስራ ገበታቸው መመለሳቸው አልታወቀም። ከዚሁ ጋር በተያያዘም ከወር በፊት የቅንጅት ደጋፊ ናችሁ በሚል 14 ፖሊሶች ከሥራ መታገዳቸውና ይግባኝ በመጠየቅ ላይ መሆናቸውንም ለመረዳት ተችሏል።</p>


<p class="align-center"><a href="/Gazettas/Nesanet/info/Nesanet.html">ከነፃነት መስከረም 5 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ነፃነት/ማውጫ/1998/መስከረም/05/ነፃነት1.050198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
