<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅቱ ፓርላማ የመግባት አለመግባት ውሳኔውን አራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቅንጅቱ ፓርላማ የመግባት አለመግባት ውሳኔውን አራዘመ </h2>


<p>ተቃዋሚዎቹና ገዢው ፓርቲ በጋራ በድርድሩ ዙሪያ ጋዜጣዊ መግለጫ ይሰጣሉ በተባለው መሠረት በርካታ የመንግሥት፣ የግል እና የዓለም አቀፍ ሚዲያ ተቋማት አራት ኪሎ በሚገኘው የፓርላማ ፌዴሬሽን ም/ቤት ስብሰባ አዳራሽ ከ10፡30 ጀምሮ ቢገኙም ጋዜጣዊ መግለጫው እስከ ምሽቱ 3፡50 ሰዓት ድረስ ሣይሰጥ ቀርቷል።</p>

<p>ካሁን አሁን ጋዜጣዊ መግለጫው ይሰጣል በሚል ጋዜጠኞች በትዕግስት ቢጠባበቁም 11 ሰዓት ላይ ይሰጣል የተባለው ጋዜጣዊ መግለጫ እስከ 1፡20 ደቂቃ ሳይሰጥ በመዘግየቱ ከዓለም አቀፍ የሚዲያ ተቋማት ማለትም ከቢቢሲ፣ ከሮይተርስ እና ከአሶሼትድ ፕሬስ የተወከሉ ጋዜጠኞች የስብሰባ አዳራሹን ጥለው ወጥተዋል።</p>

<p>በጋዜጣው መግለጫው መዘግየት በአዳራሹ ውስጥ የተገኙ እጅግ በርካታ ሰዎች ከመጠን በላይ የተሰላቹ ሲሆን በአዳራሹ ውስጥ በእንግድነት ከተገኙት ሰዎች መካከል አንዱ ጋዜጣዊ መግለጫው ይሰጣል ከተባሉት ከአራት ሰአታት በላይ መዘግየቱን ከግምት ውስጥ በማስገባት «ህገመንግስቱን አፍርሶ ለመገንባት እንኳን ይህን ያህል ሰዓት አይፈርጅም» በማለት ቅሬታቸውን ገልፀዋል።</p>

<p>በፌዴሬሽን ምክር ቤት የተገኙት ጋዜጠኞችና እንግዶች በትዕግስት የጋዜጣዊ መግለጫውን መስጠት ቢጠብቁም እስከ 3፡50 ድረስ ምንም አይነት እንቅስቃሴ ሳይደረግ ቆይቷል። በመጨረሻም ጋዜጣዊ መግለጫውን ይሰጣሉ የተባሉት ባለሥልጣናት መድረኩን ስለሚረከቡ ጋዜጠኞች ተዘጋጁ ቢባልም አሁንም ዳግም ሳይመጡ ቀርተዋል።</p>

<p>4፡00 ላይ በድጋሚ ጋዜጣዊ መግለጫውን የሚሰጡት ባለሥልጣናት ይመጣሉ ተዘጋጁ ከተባለ በኋላ ዶ/ር ብርሃኑ ነጋ እና የማስታወቂያ ሚኒስትሩ አቶ በረከት ስምኦን ተከታትለው ወደ መድረኩ መጥተዋል።</p>

<p>ዶ/ር ብርሃኑ ነጋ እና በረከት ስምኦን ከተዘጋጀላቸው ወንበር ላይ ከተቀመጡ በኋላ ካጠገባቸው ዶ/ር በየነ ጴጥሮስ ስላልነበሩ ለተወሰኑ ደቂቃዎች ዶ/ር በየነን መጠበቅ ግድ ብሏቸዋል።</p>

<p>በገዢው ፓርቲና በተቃዋሚዎች በጋራ የተሰጠው መግለጫ ምንም ዓይነት ግልጽነት ያልታከለበት እንዲሁም ስለድርድሩ ወሳኝ የሆኑ ነጥቦች ያልተነሱበት በተለይም ሰፊው ሕዝብ በጉጉት ሊጠብቀው የነበረው አንገብጋቢ ጥያቄዎች በቂ ምላሽ ያላገኙበት ከመሆኑም በላይ ለዚህች የምታክል ጋዜጣዊ መግለጫ ጋዜጠኞችንና እንግዶችን ከ5 ሰዓታት በላይ ማቆየታቸው እንግዶቹንም ሆነ የሚዲያ ተቋማቱን ሰራተኞች አሳዝኗል።</p>

<p>ጋዜጣዊ መግለጫው ከቀኑ 11 ሰዓት እንደሚሰጥ ከተገለፀ በኋላ ከምሽቱ 4፡00 ላይ በመሰጠቱ ሁሉም የውጭ ሀገር የሚዲያ ተቋማት ጋዜጠኞች የስብሰባ አዳራሹን ለቀው በመውጣታቸው አቶ በረከት ስምኦን ያነበቡት የእንግሊዝኛው ፕሬስ ሪሊዝ አንድም የውጭ ሚዲያ ተቋም ጋዜጠኛ ሳይሰማው ቀርቷል።</p>

<p>ገዢው ፓርቲ ኢሕአዴግ ከተቃዋሚዎቹ ደግሞ ቅንጅትንና ሕብረትን በመወከል በጋዜጣዊ መግለጫው ላይ በተገኙት በአቶ በረከት ስምኦን፣ በዶ/ር ብርሃኑ ነጋ እና በዶ/ር በየነ ጴጥሮስ ፊት ላይ ከፍተኛ ድካም ይነበብ ነበር። «ዶ/ር ብርሃኑም 4፡00 መሆኑን ያወኩት አሁን ነው» ማለታቸው ድርድሩ ምን ያህል አስቸጋሪ እንደነበር ያመላክታል።</p>

<p>ምንም እንኳን ገዢው ፓርቲና ተቃዋሚዎች በጋራ በሰጡት መግለጫ ላይ በስምንት አጀንዳዎች ላይ ለመወያየት እንደተስማሙ ቢገልፁም ፓርላማ ስለመግባት አለመግባት፣ የብሔራዊ አንድነት መንግሥት ስለመመሥረት በአጀንዳዎቹ ላይ ስለመካተታቸው አንዳችም አይነት ፍንጭ ከመስጠት ተቆጥበዋል። ቅንጅቱ ፓርላማ የመግባት አለመግባት ውሳኔውን ትላንት ያሳውቃል ተብሎ ተጠብቆ የነበረ ቢሆንም ከዚህ ድርድር ከሚገኘው ውጤት በኋላ አቋሙን እንደሚያሳውቅ በመግለፅ የውሳኔውን ቀን ማራዘሙ ተመልክቷል።</p>

<p>የድርድሩ ሊቀመንበር የነበሩት ዶ/ር መረራ ጉዲና መሆናቸው ሲታወቅ ጠ/ሚኒስትሩ መለስ በድርድሩ ላይ እንዳልተገኙም ታውቋል። ፓርቲዎቹ ከምሽቱ 4፡00 ሰዓት ላይ የዕለቱን ድርድራቸውን እንደጨረሱ በጣም አጭር የሆነ የጋራ ጋዜጣዊ መግለጫ የሰጡ ሲሆን የአማርኛውን መግለጫ ያነበቡት ዶ/ር ብርሃኑ ነጋ ከመግለጫው በፊት የሚከተለውን ንግግር በማድረግ መግለጫውን አንብበዋል።የመግለጫው ሂደትም በዚሁ ተጠናቋል።</p>

<p>«በመጀመሪያ ፕሬሶችን በሶስቱም ፓርቲዎች ስም ይቅርታ እጠይቃለሁ። ያሰብነው 12 ሰዓት ላይ እንነግራችኋለን ብለን ነበር። አራት ሰዓት ከምሽቱ መሆኑን ያወኩት አሁን ነው። ሁላችንም ሰፊ ውይይት ላይ ነበርን። የምናነብላችሁ መግለጫ በጣም አጭር ነው። ጥያቄዎችን አንቀበልም። እናም ይህንን መግለጫ ካነበብን በኋላ እንጨርሳለን። በአማርኛ የተዘጋጀውን እኔ አነብላችኋለሁ፤ እንግሊዘኛውን በረከት ያነበዋል። ስለዚህ እኔ አማርኛውን ላንብብላችሁ፦</p>

<p>«በዛሬው ዕለት ሶስቱ ፓርቲዎች በሁለት መሠረታዊ ጉዳዮች ላይ ተነጋግረዋል። አንደኛው የስብሰባ አካሄድን የሚመለከት ነበር። በዚህ ላይ ፓርቲዎቹ የተሟላ ስምምነት ላይ ደርሰዋል። ሁለተኛው ጉዳይ አጀንዳ የመቅረፅ ጉዳይ ነበር በዚህም መሠረት ለውይይት በቀረቡ ስምንት አጀንዳዎች ላይ ተስማምተዋል። ውይይቱ በጥሩ መንፈስ የተካሄደ ነበር፡፡ ውይይቱ በነገው ዕለት ይቀጥላል» አመሰግናለሁ።</p>


<p class="align-center"><a href="/Gazettas/Nesanet/info/Nesanet.html">ከነፃነት መስከረም 26 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ነፃነት/ማውጫ/1998/መስከረም/26/ነፃነት1.260198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
