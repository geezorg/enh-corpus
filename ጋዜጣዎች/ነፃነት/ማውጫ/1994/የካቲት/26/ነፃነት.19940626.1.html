<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼህ መሐመድ አል-አሙዲን ታሪክ ሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሼህ መሐመድ አል-አሙዲን ታሪክ ሰሩ</h1>


<p>ኢትዮጵያውያን አትሌቶች በተለያዩ ዓለም አቀፍ የስፖርት መድረክና ያስመዘገቧቸው አንፀባራቂ ድሎች ከትውልድ ወደ ትውልድ በተሻለ መልኩ የሚሸጋገሩበትን መንገድ በማመቻቸቱ ረገድ ጉልህ አስተዋፅኦ እንደሚያደርግ የተነገርለት የሰንዳፋ የአትሌቲክስ መንደር ግንባታ ለማከናወን እገዛ የሚያደርገው የገንዘብ ማሰባሰቢያ ቴሌቶን ፕሮግራም በትናንትናው ዕለት ሲከናወን የሸራተን ሆቴል ባለቤት ሼህ ሞሐመድ አል አሙዲን ታሪክ መስራታቸው ታወቀ።</p>

<p>ከ27 ሚሊዮን ብር በላይ በተሰበሰበበት በዚህ የቴሌቶን ፕሮግራም ላይ በርካታ ባለሃብቶችና ድርጅቶች ተካፋይ የነበሩ ሲሆን በገቢ ማሰባሰቢያው ሂደት ውስጥ አትሌቶች በተለያዩ የኦሎምፒክ መድረኮች የተወዳደሩባቸውን ቁምጣና ማሊያዎች እንዲሁም ጫማዎች ለጨረታ ቀርበው የሚገኘው ገንዘብ በሠንዳፋ ለሚገነባው የአትሌቲክስ መንደር ማሰሪያ ገቢ እንዲሆን መልካም ፍቃደኝነታቸውን አሳይተዋል።</p>

<p>በዚህም መሠረት በባርሴሎና ኦሎምፒኪና በሲዲኒው ኦሎምፒክ እንዲሁም በካናዳ ኤድመንተን የዓለም ሻምፒዮን ላይ በአስር ሺህ ሜትር ሴቶች ሦስት የወርቅ ሜዳሊያዎችን ለማጥለቅ የታደለቸውና የሃገራችን ባንዲራ ከፍ ብሎ እንዲውለበለብና ብሔራዊ መዝሙራችን በዓለም ሕዝብ ፊት እንዲዘመር ያደረገችው የሻለቃ ደራርቱ ቱሉ የሩጫ ልብስ በ110 ሺህ ብር ሲሸጥ፤ ጀግናው አትሌት ኃይሌ ገ/ሥላሴ ለሲዲኒ ላይ ድልን የተጐናፀፈበት ማሊያና ቁምጣ በ250 ሺህ ብር ሜታ አቦ ቢራ ፋብሪካ አስቀርቶታል።</p>

<p>በአዘጋጅ ኮሚቴው በኩል ጥሪ የቀረበላቸውን የተለያዩ ባለሃብቶችና የመንግሥት ባለሥልጣናትን ሙሉ የግብዣ ወጪ ለመሸፈን ቃል የገቡት ሼህ ሞሐመድ አል-አሙዲን ከኢትዮጵያን አልፎ ለአፍሪካውያን ኩራት የሆነውን የጀግናው አበበ በቂላ ፎቶግራፍን በግማሽ ሚሊዮን /500,00/ብር አሸናፊ ሲሆኑ በኢትዮጵያ ታሪክ በሴቶች ማራቶን በአትላንታው ኦሎምፒክ ለሀገሯ ለአፍሪካ የወርቅ ሜዳሊያ ያመጣቸው የሻለቃ ፋጡማ ሮባ ጫማን ካንጋሮ ኢንዱስትሪያል በ170 ሺህ ብር አሸናፊ ሆኗል።</p>

<p>ይህንን የቴሌቶን ፕሮግራም በበላይ አዘጋጅነት የመራው ኢትዮ ኢንቨስትመንት ግሩፕ ኢትዮጵያውያን በአትሌቲክሱ መድረክ ተተኪ ትውልድ ማፍራት የሚያስችላቸውን አጋጣሚ አግኝተው በተገቢው መንገድ የተጠቀሙበት በመሆኑ የሚያኮራ መሆኑን የገለፁ ሲሆን በተለይ በወጣቱና ጀግናው አትሌት ሚሊዮን ወልዴ ማሊያ ጨረታ ላይ ነጃት እና 3 ብራዘር በ290 ሺህ ብር ጨረታውን እንዳሸነፉ የተገለፀ ቢሆንም በኋላ የድርጅቱ ኃላፊዎች አለመጫረታቸውን በመግለፃቸው ኢትዮ-ኢንቨስትመንት ግሩፕ ክፉኛ ተደናግጦ በነበረበት ወቅት ሼህ ሞሐመድ አል-አሙዲን የስፖርት ትጥቁን ጨረታው በተቋረጠበት ዋጋ በሁለት መቶ ዘጠና ሺህ ብር አስቀርተውታል።</p>

<p>በወቅቱ የስልክ ስህተት ተፈጥሮ ይችል ይሆን ወይ? የሚለው የዚህ ጨረታ ጉዳይ ብዙሃኑን የኢትዮጵያ ሕዝብ እያነጋገረ ባለበት በአሁኑ ወቅት የዝግጅት ክፍላችን ሪፖርተር በመዲናችን የተለያዩ ሥፍራዎች ያነጋገራቸው አንዳንድ ዝግጅቱን ሙሉ ለሙሉ የተከታተሉ ኢትዮጵያውያን «በነጃት እና 3 ብራዘር አፍረናል፤ በአል-አሙዲን ግን ኮርተናል» ሲሉ የገለፁለት ሲሆን የፕሮግራሙ አስተባባሪ የሆነው ኢትዮ-ኢንቨስትመንት ግሩፕም በበኩሉ «ፍፁም ያልጠበቅነው ነው፤ አል አሙዲን ከጉድ አውጥተውናል» ሲሉ አስተያየታቸውን ሰጥተዋል።</p>


<p class="align-center"><a href="/Gazettas/Nesanet/info/Nesanet.sera.html">ከነፃነት የካቲት 26 ቀን 1994</a></p>

</body>
</html>	














