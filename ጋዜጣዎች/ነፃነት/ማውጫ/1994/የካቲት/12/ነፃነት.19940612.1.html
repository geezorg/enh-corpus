<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ስትገነጠል ሁሉም ነገር ተጠናቅቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ስትገነጠል ሁሉም ነገር ተጠናቅቋል</h1>


<p>ሕዝባዊ ወያኔ ሐርነት ትግራይ/ሕወሐት 27ኛውን የምሥረታ አመት በአሉን በትናንትናው ዕለት ባከበረበት ወቅት ድርጅቱን ከመመሥረት አንስቶ አሁን ለደረሰበት ደረጃ እንዲበቃ ጉልህ አስተዋፅኦ ያበረከቱትና በአቋም ረገድ ከመለስ ቡድን ያፈነገጡት እነ ተወልደ ወ/ማርያም ሕወሓት የሚመራው መለስ ዜናዊ ድርጅቱንና በኢትዮጵያ ሕዝብ ላይ አሁንም ችግር እየፈጠረ መሆኑን አጋለጡ።</p>

<p>ባለፈው ዓመት ሕወሓት ለሁለት በተሰነጠቀበት በፕሮፖጋንዳውም ሆነ በዲፕሎማሲው መስክ የበላይነቱን የጨበው የጠ/ሚ/ር መለስ ዜናዊ ቡድን እነ ተወልደ ወ/ማርያም ከድርጅቱ ማዕከላዊ ኮሚቴ አባልነታቸው በማስወገዱ ምክንያት ሀሳባቸውን ባገኙት አጋጣሚ ሁሉ ሲገለፁ የቆዩት «የአፈንጋጭ ቡድኑ አባላት በትናንትናው ዕለት የተከበረውን የሕወሓትን 27ኛ ዓመት በአል ምክንያት በማድረግ ባሠራጩት ፅሁፍ ላይ «በየካቲት የትጥቅ ትግል ምሥረታችን ላይ መሠረታዊ አቋሞች ካልናቸው ውስጥ የሀገራችን ሉአላዊነትና ነፃነት መረጋገጥ ቢሆንም በተግባር ግን አልዋለም» ሲሉ የመለስ ዜናዊን አምባገንነት የተሞላበትን የግዴለሽነት አካሄድ አጋልጠዋል።</p>

<p>«መሬታችን ሲወረር እንደ መንደርና ቦይ በመቁጠር የመሠረታዊ ጥቅማችን መግለጫ ምልክት አድርገው አያስተውሉትም» ያሉት እነ ተወልደ ወ/ማርያም በአልጀሪያው የሠላም ስምምነት የተከለለውን ጊዜያዊ የሠላም ቀጠና የሻዕቢያ ጦር ሲጥስ አንዳችም ተቃውሞ አለማሰማታቸው ለሀገርና ለሕዝብ ደህንነት የማይጨነቁ መሆናቸውን የሚያረጋግጥ ነው ብለዋል።</p>

<p>ይህ በእንዲህ እንዳለ የሕወሓትን 27ኛ አመት የምሥረታ በዓል ለማክበር ባሳለፍነው ሣምንት መጨረሻ ወደ ትግራይ ያቀኑትን የድርጅቱ ሊ/መንበር ጠ/ሚ/ር መለስ ዜናዊን የትግራይ ሕዝብ እንደከፋው የተቀበላቸው መሆኑ ታወቀ።</p>

<p>ሕወሓት ለሁለት በተሰነጠቀበት ወቅት ጠ/ሚ/ር መለስ ዜናዊ ላይ ጠንካራ ተቃውሞአቸውን ሲያሰሙ የነበሩት የትግራይ ተወላጆች ያለአግባብ ከድርጅቱ ማዕከላዊ ኮሚቴ አባልነታቸው እንዲወገዱ የተደረጉት እነ ገብሩ አሥራት ሀሳባቸውን የሚገልፁበት መድረክ ይመቻች እያሉ ጥያቄያቸውን በተደጋጋሚ ቢያቀርቡም መለስ ዜናዊና ቡድናቸው ለሕዝቡ አስተያየት ምላሹን በመንፈግ በአንፃሩ ስዬ አብርሃንና ቢተው በላይን በሙስና ሠበብ ዘብጥያ በማውረዳቸው የትግራይ ሕዝብ በመለስ ላይ ቂም እንደቋጠረ ቆይቶ አሁን በበአሉ ላይ ይህንን ስሜቱን በሆዱ እንደያዘ ሊቀበላቸው መገደዱን ታማኝ የዜና ምንጮቻችን ጠቁመዋል።</p>

<p>በክፍፍሉ ወቅት እነ ገብሩ አሥራትን በትግራይ ሕዝብ ዘንድ ድጋፍ ለማሳጣት የመለስ ዜናዊ ቡድን አባላት የሆኑ ካድሬዎች በሕዝቡ መሀል ሠርገው በመግባት ድጋፍ ለማሠባሰብ ያደረጉት ጥረት እንዳልተሳካላቸው የገለፁት እነዚሁ የዜና ምንጮቻችን በዘንድሮ በአል ላይ መለስ ተቃውሞ እንዳይገጥማቸው በመስጋት ደጋፊዎቻቸውን በምሥረታ በአሉ ላይ አሰባስበው ቁጣውንና ሀዘኑን ያመቀውን የትግራይ ሕዝብ በሚስተካከል መልኩ ድጋፍ በመስጠት በአሉን የደመቀ ለማድረግ ብዙ መድከማቸውን አስታውቀዋል። ከዚህም በተጨማሪ ድንገተኛ የሕዝብ አመፅ ይቀሰቀሳል በሚል ፍራቻ በርካታ የኮማንዶ ኃይል አባላት የተዋቀሩበት ታማኝ የመለስ ዜናዊ ወታደሮች ወደ መቀሌ በመጓዝ እንቅስቃሴውን እየተከታተሉ መሆናቸውን ለማወቅ ተችሏል።</p>

<p>የትግራይ ሕዝብ በተለይም በኤርትራ ሠራዊት የትንኮሳ ተግባር ላይ ግልፅ የሆነ ተቃውሞውን ከማሰማቱ ባሻገር አሰብ ወደብ የኢትዮጵያ ነው በማለት በተደጋጋሚ መግለፁን ያስታወሱት የዜና ምንጮቻችን በዚህ አጋጣሚም ይህንኑ አቋም ዳግመኛ ያንፀባርቃሉ የሚለው ፍራቻ ባዘነበለበት ወቅት የውጭ ጉዳይ ሚኒስትር መ/ቤት በውጭው አለም በበተነው መግለጫው «የአሰብ ጉዳይ ኤርትራ የዛሬ አስር አመት ስትገነጠል ያለቀለት ጉዳይ ነው» ብሏል።</p>


<p class="align-center"><a href="/Gazettas/Nesanet/info/Nesanet.sera.html">ከነፃነት የካቲት 12 ቀን 1994</a></p>

</body>
</html>	














