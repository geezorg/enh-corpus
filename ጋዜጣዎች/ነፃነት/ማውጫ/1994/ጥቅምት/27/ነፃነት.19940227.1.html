<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እነ ሰዬ የዋስትና መብታቸውን ተከለከሉ፤ ታምራት ላይኔ ተላለቁ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«እነ ሰዬ የዋስትና መብታቸውን ተከለከሉ፤ ታምራት ላይኔ ተላለቁ»</h1>


<p>የፌዴራል ፀረ-ሙስና ኮሚሽን ክስ የመሰረተባቸው የቀድሞ ከፍተኛ ባለስልጣናትና ነጋዴዎች ቀደም ሲል ባቀረቡት የዋስትና መብት ጥያቄ መሠረት ብይን ለመስጠት ለትናንት ቀጠሮ ሰጥቶ የነበርው የፌዴራሉ ጠቅላይ ፍ/ቤት የተከሳሾችን የዋስትና መብት ጥያቄ ውድቅ በማድረግ ወደ ማረሚያ ቤት እንዲመለሱ አዟል።</p>

<p>በእነ አቶ አሰፋ አብረሃ መዝገብ አቶ ስዬ አብረሃን ጨምሮ የቀድሞ የሀገሪቱ ም/ጠ/ሚ/ር የነበሩት አቶ ታምራት ላይኔና ሌሎች ተከሳሾች በጠበቆቻቸው አማካይነት በራሳቸው አንደበት ጥቅምት 20/1994 ዓ.ም ለፍ/ቤቱ ባሰሙት ንግግር የፀረ-ሙስና ሕጉ ሕገ-መንግስቱ ስለሚፃረር ይህን ሕግ ፍ/ቤቱ መቀበል እንደሌለበትና የተከሰሱትም በ1949 ዓ.ም በወጣው የወንጀለኛ መቅጫ ሕግና በሕገመንግስቱ አንቀፅ 19 እንደተደነገገው ስለሆነ የዋስትና መብት መከልከል እንደማይችሉና ክሳቸውን በውጭ ሆነው እንዲከታተሉ ጥያቄ አቅርበዋል።</p>

<p>ቀደም ሲል በዚህ በሙስና ጉዳይ በቁጥጥር ሥር ውላ በፖሊስ የምርመራ ወቅት የበታች ፍ/ቤት በዋስ ተለቃ የነበርችው ወ/ት ትዕምኒት አብርሃ አሁን ከበፊቱ በተለየ መልኩ የዋስ መብት መከልከል እንደሌለባት የገለፀች ሲሆን የተበየነባቸውን የእስር ጊዜ በማረሚያ ቤት እየተከታተሉ በሚገኙበት ጊዜ አዲስ ክስ ተመስርቶባቸው ጥቅምት 20 ጠቅላይ ፍ/ቤት የቀረቡት አቶ ታምራት ላዬኔ በበኩላቸው «ቀደም ሲል በተመሰረተብኝ ክስ ተፈርዶብኝ ማረሚያ ቤት የምገኝ ሲሆን አሁን በዋስ ብፈታ እንኳ የምለቀቅ ሰው አይደለሁም። ነገር ግን ዋስትና መጠየቅም ሆነ ዋስትና ማስፈቀድ ሕገ-መንግሥታዊ መብቴ ስለሆነ የዋስ መብቴን ክቡር ፍ/ቤቱ ሊፈቅድልኝ ይገባል» ሲሉ ጥያቄ አቅርበው ነበር።</p>

<p>ትናንት ለተከሳሾች ብይን ለመስጠት የተሰየመው ፍ/ቤት የፀረ-ሙስና ህግ ህገ-መንግሥቱን ስለሚፃረር ፍ/ቤቱ እንዳይቀበል የሚለውን ውድቅ ሲያደርግ የፀረ-ሙስና ሕጉ የወጣው ድርጊቱ ከሚያሳየው ወቅት በኋላ ስለሆነ አንድ ህግ ተከሳሽን የሚረዳ ካልሆነ በቀር ወደ ኋላ ተመልሶ አይሰራም ለሚለው የተከሳሾች ተቃውሞ ፍ/ቤቱ ይህ ህግ የመቅጫ ሕግ ሳይሆን የሥነ ሥርዓት ህግ በመሆኑ የተከሳሽን ጥያቄ ፍ/ቤቱ አልተቀበለውም በማለት ገልጿል። በወ/ት ትእምኒት አብረሃ ላይ የቀረበውን ተቃውሞ አስመልክቶ ፍ/ቤቱ ተከሳሽዋ ክሱ እስኪመሰረት በዋስ መቆየቷ አሁን ክሱ ከተመሰረት በኋላ ቀደም ሲል በዋስ መቆየቷ አሁን በዋስ እንድትቆይ መሰረት አይሆንም በማለት ተከሳሾች በሙሉ በአሉበት ሁኔታ ወደ ማረሚያ ቤት እንዲመለሱ አዟል።</p>

<p>ከችሎቱ ፍፃሜ በኋላ በአካባቢው የነበሩ የተከሳሽ ቤተሰቦች ውሳኔው ክፉኛ ያሳዘናቸው ቢሆንም ንዴታቸውን አምቀው ተከሳሾቹን ሲይፅናኑ ታይቷል። በተለይም የአባዛኛውን የችሎት ታዳሚ ትኩረት ስበው የነበሩት አቶ ታምራት ላይኔ ከተሰበሰበው ሰው መሃል እህታቸውን ሲመለከቱ «ሽር... ሽር ብዬ ብወጣ ነፋስ መታኝ» በማለት ሲናገሩ እህታቸውም «ስልጣን ላይ ካሉት ሁሉ አንተ ታምራህ» በማለት ሲይፅናኗቸው ተመልከተናል።</p>


<p class="align-center"><a href="/Gazettas/Nesanet/info/Nesanet.sera.html">ከነፃነት ጥቅምት 27 ቀን 1994</a></p>

</body>
</html>	














