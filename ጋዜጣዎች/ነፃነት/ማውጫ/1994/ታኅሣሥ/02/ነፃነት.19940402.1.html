<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ወታደር ምልመላ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ ወታደር ምልመላ ተጀመረ</h1>


<p>የሻዕቢያ ሠራዊት በኢትዮጵያ ላይ ዳግመኛ የጀመረውን የወረራ ተግባር ተከትሎ የመከላከያ ሠራዊቱን ኃይል ለማጠናከር ከመቼውም ጊዜ በላይ ቀና ደፋ እያለ የሚገኘው የእትዮጵያ መንግሥት በቅርቡ ለየቀበሌዎች በላከው አዲስ የወታደር መቀጠሪያ ደንብ መሠረት ከ6 ክፍል በላይ የሆነ ማንኛውም ኢትዮጵያዊ የመመዘገብ መብት እንዳለው ገለፀ።</p>

<p>ለጉዳዮ ቅርበት ያላቸው ታማኝ የዜና ምንጮቻችን እንደገለፁት ከሆነ፣ ባሳለፍነው ሳምንት መጀመሪያላይ በወረዳዎች አማካይነት ለቀበሌ እንዲበተን የተደረገው ይኸው አዲሱ መመሪያ በአንዳንድ ቀበሌዎች በይፋ የተለጠፈ ሲሆን የዕድሜ መመዘኛው ከ18 ዓመት እስከ 25 ዓመት መሆኑ የታወቀ ሲሆን መነሻ ደሞዙም 600 ብር መሆኑ ተገልጿል።</p>

<p>አንዳንድ የፖለቲካ ታዛቢዎች እንደሚሉት ከሆነ ደግሞ ቀደም ሲል ለወታደሩ የሚከፈለው ደሞዝ አራት መቶ ብር ቢሆንም ለቀለብና ለሌሎች ወጪዎች በሚል ከአንድ መቶ ሰባ ብር በላይ የሚቆረጥበት ሲሆን፣ በአሁኑ ሰዓት ግን በአንድ ጊዜ የደሞዝ ዋጋው እንዲጨምር የተደረገው አብዛኛውን ህብረተሰብ ወደ ውትድርናው መስክ ለመሳብ የተደረገ ጥረት መሆኑን የሚያሳይ ምልክት ነው ብለውታል። እነዚሁ የፖለቲካ ታዛቢዎች በማያያዝ ኢህአዴግ ዘንድሮ ፍልሚያ የሚጠብቀው ከኤርትራ ሠራዊት ጋር ብቻ ሳይሆን ከሱማሊያና ከአል-ኢትሀድ ጋር በመሆኑ የሠራዊቱን ማጠናከር አስፈላጊ በመሆኑ ለደሞዙ መጨመርና ለትምህርት ደረጃው መቀነስ አይነተኛ ምክንያቶች መሆናቸውን ጠቅሰዋል።</p>

<p>ቀደም ባለው ጊዜ ማለትም በኢትዮ-ኤርትራ ጦርነት ወቅት ውትድርና ለመቀጠር የወጣው የትምህርት ደረጃ ከ12 ወደ አሥር በኋላም ወደ ስምንትና አራት ወርዶ በስተመጨረሻ ጦርነቱ በተባባሰበት ወቅት ማንበብና መፃፍ የማይችለው ሁሉ ጦሩን እንዲቀላቀል መደረጉ አይዘነጋም ያሉት ምንጮቻችን ለጊዜው ይፋ ባልሆነ መልኩ የኤርትራ ወራሪነት ሳይገለፅ በምስጢር ቢያዝም አንዳንድ የመንግሥት ባለሥልጣናት ያለፈው አይነት ተቃውሞ እንዳይገጥማቸው ኤርትራ ትንኮሳ መጀመሯን ብቻ እየጠቆሙ ማለፋቸውን አስታውሰዋል።</p>

<p>በግልፅም ይሁን በስውር በቅርቡ ከላይ ወደ ታች የወረደው የዘመቻ ህግና ደንብ የሚያመለክተው «ተነስ! ታጠቅ!ዝመት!» የሚለውን ተለምዶዓዊ መፈክር መሆኑን ነው ያሉት እነዚሁ የዜና ምንጮቻችን በሀገር መከላከያ ሚኒስቴር መ/ቤት ውስጥ ከቀናት አልፎ ለሳምንታት ሲደረግ የነበረው ስብሰባ ለጊዜው መቋረጡንና ሁሉም በተጠንቀቅ በተመደበበት ግዳጅ ላይ እንዲቆም መታዘዙን ገልፀዋል። በድንበር አካባቢ ተደጋጋሚ ትንኮሳዎችን የፈፀመው የኤርትራ ጦር፣ አሁንም የወረራ ተግባሩን እያጠናከረ ሲሆን የኢትዮጵያ መንግሥት ችግሩ ሳይባባስ ዕርምጃ ለመውሰድ አለመሻቱ ኢትዮጵያ በቅድሚያ ሱማሊያ ላይ ለመስንዘር የተዘጋጀችውን የማጥቃት ዕርምጃ እንዳስቀደመች ጠቋሚ መሆኑን ብዙዎች እየገለፁ ነው። </p>

<p>ሠራዊቱ በአሁን ሰዓት ያለ ምንም ዕርምጃ መቆሙ በሀገር ሉአላዊነት ጉዳይ ላይ ኢህአዴግ ያለውን አቋም የሚያጠያይቅ እንደሆነ የሚናገሩት አንዳንድ የመዲናችን ነዋሪዎች፣ ኢትዮጵያ በድንበር አካባቢና በመላው ሀገሪቱ ጥብቅ የሆነ የዜግነት ምርመራ ማካሄድ እንዳለባትና ይህ ሳይፈታ እንዲሁ ከሁለቱ ሀገራት ጋር የምታደርገው ጦርነት ሠላማዊውን ህዝብ ለአደጋ የሚጋብዝ መሆኑን ያስረዳሉ። ኢትዮጵያ ያለ ይፋ መግለጫ መወረሯን ደብቃ በተቀመጠችበት በአሁኑ ሰዓት የኤርትራ መንግሥት የኢትዮጵያን ወታደሮች የተኩስ ዕርምጃ ወስደውብኛል በማለት የሚያሰማው የተላቢጦሽ የሆነ ወቀሳ፣ በፕሮፖጋንዳው መስክ ዛሬም ቢሆን በሻዕቢያ መበለጣችንን የሚያሳይ ነው ያሉት አንዳንድ የመዲናችን ነዋሪዎች በሉአላዊነት ጉዳይ ላይ የቤተ-መንግስቱ ቡድን ተንበርካኪ ነው የሚለውን የድርጅቱን ነባር ታገዮች አስተያየት ለመቀበል የምንገደድበት ወቅት ላይ ደርሰናል ብለዋል። </p>

<p>በተያያዘ ዜና በአፍጋኒስታ እየተካሄደ ያለው ወታደራዊ ጥቃት አጠናቆ ወደሶማሊያ ፊቱን ለማዞር በዝግጅት ላይ እንደሚገኝና ዘመቻው በኢትዮጵያና በኬንያ ልዩ ወታደራዊ ድጋፍ የሚካሄድ መሆኑ በእርግጠኝነት እየተነገረ ባለበት በዚህ ወቅት በሶማሊያ የአል-ቃይዳ ክንፍ የሆነው አል-ኢትሀድ አል-ኢስላሚያ ወደ ኢትዮጵያ ግዛት ዘልቆ በመግባት የሽብር ጥቃት ማድረሱ ታወቀ።</p>

<p>ዋነኛ ወታደራዊ ቤዙን ሶማሊያ ውስጥ መስርቶ የሚንቀሳቀሰው አል-ኢትሀድ አል-ኢስላሚያ ምስራቃዊ የኢትዮጵያ ግዛት ወደሆነችው ቀብሪ ደሀር በመግባት ተደጋጋሚ የሽብር ጥቃት ማድረስ መጀመሩን የገለፁት የአካባቢው ምንጮች፤ ሰሞኑን በተጠቀሰው ከተማ ይጓዝ በነበረ ከባድ መኪና (ካሚዮን) ላይ ባደረሱት ጥቃት ለጊዜው ቁጥሩ ያልታወቀ የሰው ህይወት መጥፋቱንና በርካታዎችም በአደጋው መቁሰላቸውን አስታውቀዋል። አደጋው የደረሰበት ተሽከሪካሪ ጭኖት ከነበረው ንብረት ጋር መጋየቱንና አደጋው በደረሰበት ወቅትም ከተማዋ በፍንዳታ ድምፅ መናወጧን አመልክተዋል። </p>

<p>በሶማሊያ የአል-ቃይዳ ተወካይና የአል-ኢትሀድ መሪ ናቸው የሚባሉት መሐመድ አል-ቱርኪ በቅርቡ አረብ ወርልድ ኒውስ (ኣራብ ዎርልድ ኘውስ) ከተባለው ጋዜጣ ጋር ባደረጉት ቃለ ምልልስ «ለኢትዮጵያ መንግሥት ቆም ብሎ አቋሙን እንዲመረምር የሚያደርግ ትምህርት እንሰጠዋለን» በማለት በኢትዮጵያ ላይ ጥቃት እንደሚፈፅሙ የገለፁ ሲሆን፤ ጣሊያን ውስጥ የሚታተም «ሚላኖ« የተሰኘ ጋዜጣም አል-ቃይዳ በአዲስ አበባ ጥቃት እንደሚያደርስ መዛቱን ባለፈው ሣምንት ዘግቧል።</p>


<p class="align-center"><a href="/Gazettas/Nesanet/info/Nesanet.sera.html">ከነፃነት ታህሳስ 2 ቀን 1994</a></p>

</body>
</html>	














