<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>6 የደህንነት ኃላፊዎችና ሠራተኞች ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">6 የደህንነት ኃላፊዎችና ሠራተኞች ታገዱ</h1>


<p>መስከረም 1 ቀን 1994 ዓ.ም በትግራይ ሆቴል ላይ ከደረሰው ጥቃት ጋር በተያያዘ ስድስት የደህንነት ኃላፊዎችና ተራ ሠራተኞች ከሥራ መታገዳቸውን ውስጥ አዋቂ ምንጮች ሲገልፁ፣ የፊታችን ሰኞ አጠቃላይ ግምገማ የሚጀመር መሆኑንም መረዳት ተችሏል። የሽብሩ ጥቃት እንደሚፈፀም በሐምሌ ወር አጋማሽ መረጃ እንደነበረም የሚገልፁ ምንጮች አሉ። የኢሕአዴግ መንግሥት ጠ/ሚ/ር ሽብሩ በኦሮሞ ነፃነት ግንባር ለመፈፀሙ በማስረጃ ተረጋግጧል በማለት በይፋ መግለጫ የሰጡበት ይህ ጥቃት በዕርግጥም በኦሮሞ ነፃነት ግንባር ተፈፅሟልን? የሚለው ዛሬም አነጋጋሪና አጠያያቂ በሆነበት ሁኔታ ውስጥ ስድስቱ የደህንነት ሃላፊዎችና ተራ ሠራተኞች መባረር አስገራሚ ሆኗል።</p>

<p>ከቅርብ ምንጮቹ መረዳት እንደተቻለው ከታገዱት ስድስት የደህንነት ሠራተኞች 3ቱ በኃላፊነት ደረጃ ላይ የነበሩ ሲሆን፣ ሶስቱ ደግሞ ተራ አባላት ናቸው። እነዚህ ስድስት ግለሰቦች ከስራቸው የታገዱት መረጃን በወቅቱና በአግባቡ ለመጠቀም አልቻላችሁም በሚል ሲሆን፣ አንደኛው ከአ/አበባ ደህንነት ኃላፊዎች ውስጥ አንዱ ናቸው። ሁለቱ ደግሞ የዞንና የቡድን ኃላፊዎች እንደነበሩ መረዳት ተችሏል።</p>

<p>የደህነት ምንጮች እንደሚገልፁት አሁን የሽብር ተግባር ፈፅመዋል ተብለው ተጠርጥረው በቴሌቪዥን ከታዩት ግለሰቦች አንዱ የሆነው መስፍን ኢታና በሐምሌ 1994 አጋማሽ ከአንድ ነጋዴ ግለሰብ ጋር ይጋጫል፣ ያ ነጋዴ ግለሰብም በመስፍን ኢታና ላይ ሽጉጥ አውጥቶ ያስፈራራል፤ በዚህም የተነሣ ግለሰቡ በወረዳ 8 ፖሊስ በቁጥጥር ስር ይውላል። ይህ በወረዳ 8 የታሰረውና በመስፍን ኢታና ላይ ሽጉጥ ያወጣው ግለሰብ መስፍን ኢታናና ሌሎች ግለሰቦች በኦነግ ተልከው የሽብር ጥቃት ሊፈፅሙ ተዘጋጅተዋል፣ ከእኔም ጋር የተጋጨነው በዚህ ነው በሚል ለመርማሪ ፖሊሱ ይናገራል። የወረዳ 8 ፖሊስም ለደህንነት በማሣወቁ ከአ/አበባ የደህንነት ኃላፊዎች አንደኛው ወረዳ 8 እስር ቤት በመሄድ ግለሰቡን ያነጋግራል። ታሳሪውም መስፍን ኢታና ከነማን ጋር እንደሚንቀሣቀስም ይገልፃል። አብረውት የሚንቀሣቀሱ ግለሰቦችን ስም ዝርዝር ይሰጣል። የፀጥታው ክፍል በዚህ መረጃ መሠረት ተከታትሎ የወሰደው ርምጃ ባለመኖሩ የመስከረም አንዱ አደጋ ተከስቷል የሚሉት የደህንነት ምንጮች የታገዱት ደህንነቶች ጉዳያቸው ከዚህ ጋር የተያያዘ መሆኑን ይገልፃሉ። ስለጉዳዩ ያነሣንባቸው አስተያየት ሰጪዎች ከአደጋ በፊት እንዲህ ያለ መረጃ ደርሶ ሁኔታውን ማቆም ካልተቻለ በአንድ በኩል የደህንነት መዋቅሩን የመጨረሻ ድክመት ሲያሣይ በሌላ በኩል በዚሁ መዋቅር ተጠቅመው ኦነግን ለማስጠላት የገዢው ፓርቲ ሰዎች አደጋውን አድርሰውት ሊሆን ይችላል የሚል ጥርጣሬያቸውን ይገልፃሉ። የእነዚህ የታገዱት ስድስት የደህንነት አባላት ጉዳይ ውሣኔ የሚያገኘው የፊታችን ሰኞ ከሚጀመረው አጠቃላይ ስብሰባ በኋላ እንደሆነ እኒሁ ምንጮች ያብራራሉ።</p>

<p>የኦሮሞ ነፃነት ግንባር የሽብር ጥቃቱን ፈፅሟል የሚለው የኢሕአዴግ መንግስት ከሰሞኑ ፀረ-ኦነግ ቅስቀሣ አጠናክሯል። በኢትዮጵያ ቴሌቪዥን ተከታታይ ዘገባዎች ቀርበዋል። በበደኖ እንቁፍቱ ገደል የተጨፈጨፉ ሰዎች አስከሬን ሲወጣም ጭምር እየታየ ውግዘቱ ቀጥሏል። ይህ በበደኖ እንቁፍቱ ገደል የተፈፀመው ግፍ በተከሰተበት ወቅት ድርጊቱን ፈፅመዋል ተብለው የሚወነጀሉት የኦነግ መሪዎች ሐገር ውስጥ እንደነበሩ የሚታወስ ሲሆን፣ በኋላም በቦሌ በሰላም እንደተሸኙ የሚዘነጋ አይደለም። ይህንን የሚያስታውሱ ወገኖች ያሁኑን ፀረ-ኦነግ ቅስቀሳ በአስክሬን ላይ የሚደረግ የፖለቲካ ጨዋታ ብለውታል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥቅምት 6 ቀን 1995</a></p>

</body>
</html>	














