<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ባድመ ለድርድር አልቀረበም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ባድመ ለድርድር አልቀረበም"</h1>


<p>"በመጀመሪያ ይዞታችንን አስከብረናልና የኮሚሽኑ ውሳኔ ሉዓላዊነታችንን ሊደፍር አይገባም፣ የኮሚሽኑ ውሳኔ በስህተት የተሞላ ነውና ተቀባይነት የለውም፣ ውሳኔው ከእንግዲህ ወዴት ይወስደናል የሚለውን እኔ ከወዲሁ ለመተንበይ እቸገራለሁ፤ የኮሚሽኑ ውሳኔ ግን እንደኔ ዕምነት መታጠፍ አለበት። ከእንግዲህ ወደ ጦርነት መሄድ አለብን ብዬም አላምንም" ሲሉ ወ/ሪት ሰሎሜ ታደሰ ለኢትኦጵ በሰጡት ቃለ ምልልስ ገለፁ። ባድመ ለድርድር አልቀረበችም ሲሉም አክለዋል። የኢትዮጵያ ሬዲዮና ቴሌቪዥን ስራ አስኪያጅ እንዲሁም በኢትዮ-ኤርትራ ጦርነት ወቅት የመንግሥት ቃል አቀባይነቱን ስራ ደርበው ሲሰሩ የነበሩት ወ/ት ሰሎሜ ታደሰ፣ ከመንግሥታዊ ስልጣናቸው በፈቃዳቸው የለቀቁበትን ምክንያት ከሕወሐት ክፍፍል ጋር የተያያዘ ነውን በሚል ላነሳባቸው ጥያቄ ምላሽ ሰጥተዋል።</p>

<p>ዘ ሄግ ኔዘርላንድ የተሰየመው የድንበር ኮሚሽን ባድመን ወደ ኤርትራ በማድረግ የሰጠው ውሣኔ በጣም እንዳበሳጫቸውና እንዳሳዘናቸው የገለፁት ወ/ሪት ሰሎሜ ታደሰ፣ በኢትዮጵያ በኩል በቂ መረጃዎች እንደቀረቡም በእርግጠኛነት ተናግረዋል። ".......በጣም የሚያስቀው የውሳኔው ክፍል የእኛ የሆነውንንና በቂ መረጃ የቀረበባቸውን ይዞታችንን አሳልፎ ሰጥቶ የእኛ ያልጠየቅነውንና መረጃ ያላቀረብንበትን የኤርትራ ይዞታ ሰጥቶናል፤ በጣም እርግጠኛ የሆንንበትንና በቂ ማስረጃ ያቀረብንበትን ይዞታችንን ደግሞ ለኤርትራ አሳልፎ ሰጥቷል፤ይህ በጣም ግራ የሚያጋባ ነው። በእኔ ዕምነት ኮሚሽኑ የፖለቲካ ውሳኔ ሰጠ ከማለት ውጭ በህግ ክርክሩ ላይ የቀረቡ መረጃዎችን በሚገባ ተመልክቶ ሕጋዊ ውሳኔ ሰጠ ማለት በጭራሽ አልችልም" ብለዋል። ከእንግዲህ ጦርነት ይነሳል የሚል እምነት እንደሌላቸውም የገለፁት ወ/ት ሰሎሜ ታደሰ፣ ጦርነት ቢነሣ ግን የቀድሞ የቃል አቀባይነት ሚናቸውን ለመወጣት ዝግጁ መሆናቸውን ገልፀዋል።</p>

<p>የሻዕቢያ ሬዲዮ አሁንም በርሣቸው ላይ የተነጣጠረ ፕሮፖጋንዳ እያቀረበ ስለመሆኑ ላነሳንባቸው ጥያቄ "ይህ ለእኔ ጥሩ ነው፤ እኔ የምናገረው የመንግሥትንና የሕዝብን አቋም ነበር፤ ስለሆነም ሻዕቢያ ከደረሰበት ኪሣራ አንፃር የመውግዘቱን ናዳውን ሲያወርደው አይደንቀኝም" ያሉት ሰሎሜ ታደሰ፣ ጦርነቱ ከመጀመሩ በፊትም በኢሜይል አድራሻቸው ስድብና ዛቻ ይደርሳቸው እንደነበር፣ ይህም ለቤተሰቦቻቸው ጭምር እንደነበር አስታውሰዋል፣ ይህ ሁሉ ለሐገሬ በመስራቴ የተከተለ ነው የሚሉት ሰሎሜ ታደሰ እዚህ ውስጥ የግል ጉዳይ የለም በማለት ሲቀጥሉም "ኢሳያያስም ሆነ የማነ ቀይ ይሁኑ ጥቁር አላውቃቸውም፣ ነገር ግን በሻዕቢያ የተፈፀመብን ወረራ እንደማንኛውም ኢትዮጵያዊ ያናድደኛል ብለዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 6 ቀን 1995</a></p>

</body>
</html>	














