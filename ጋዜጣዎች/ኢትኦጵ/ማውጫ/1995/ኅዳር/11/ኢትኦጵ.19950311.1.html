<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከኢዴፓ 48 የማዕከላዊ ም/ቤት አባላት 16 ቀሩ"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ከኢዴፓ 48 የማዕከላዊ ም/ቤት አባላት 16 ቀሩ"</h2>



<p>"ኢዴፓ ግልፅ ርዕዮተ አለም ፓሊሲና ስትራቴጂ ሳይኖረው በየጊዜው ኢሕዴግ የሚሰጠውን አጀንዳ እየመዘዘ በየመድረኩ የሚንጣጣና በግል ወንጀልበሚታወቁ ሰዎች የታጀበ የአንድ ሰው ምላስና ማሕተም ብቻ ነው" ሲሉ ከኢዴፓ የተገለሉት ሰዎች ባለፈው ሣምንት ፓርቲው ባወጣው መግለጫ ላይ ሰፋ ያለ ነቀፋ ሰንዝረውበታል።</p>

<p>ይሄው ከትላንት በስቲያ የተበተነው የታገዱት የኢዴፓ አባላት መግለጫ እንዳብራራው "የፓርቲው ገንዘብና ንብረት ያለግልፅ የፋይናንስ ደንብና መመሪያ በማባከን የሂሣብ ምርመራ እንዳይደረግ በመከላከል ወደ ፊት መረጃዎቹ ለሕግ እንዳይቀርቡ ማጭበርበር ተፈፅሟል" ሲል ይከሣል።</p>

<p>በተለይ ይላል መግለጫው የኢዴፓ ዋና ፀሐፊ በየመድረኩ የተለየ ሃሣብያነሣን ወይንም ያነሣል ተብሎ የሚገመትን ሰው መጥፎ ስም እየሰጡ ገመናቸው እንዳይጋለጥ ከፓርቲው በአድማ የማባረርን ዘዴ በመከተል ላይ ናቸው ሲል ድርጊቱን ይኮንናል።</p>

<p>"የኢዴፓ ዋናና ተንቀሳቃሽ(ኣችቲቨ) የተባሉ አባላት ቁጥር ከአንድ መቶ እንደማይበልጥ እየታወቀ በ10ሺዎች የሚቆጠሩ አባላት አሉን የሚል ውሸት በመነገር ላይ ነው" ሲል ያላጣው የታገደው ቡድን ይህንን ስህተት ለማረም የተነሱ የማዕከላዊ ም/ቤት አባላት መባረራቸውን ጠቅሶ ከ48 የማዕከላዊ መ/ቤት አባላት በተለያዩ ምክንያቶች ውጭ የቀሩትን ጨምሮ አሁን በስራ ላይ ያለው የማእከላዊ ም/ቤት አባላት ቁጥር 16 ብቻ እንደሆነ ገለጧል። </p>

<p>"ኢዴፓ ተስፋ አስቆራጭ ድርጅት ነው" ሲል የሚባለው መግለጫ "ከእንግዲህ ሊሻሻል አይችልም" ሲልም ይደመድማል። ምክንያቱም ሲዘረዘርም "ኢዴፓ ከእኛ ጋር ብቻ ሣይሆን ከነፃ ጋዜጦች ከተቃዋሚዎችና ከውጭው ማሕበረሰብና ከአባላቱ ጋር የከረረ ቅዋሜ ውስጥ ገብቷል" ብሏል።</p>

<p>አሣዛኙ ነገር ይላል ከኢዴፓ የታገዱት ሰዎች መግለጫ ቢያንስ እንደ ፖለቲከኛ ከሁሉም ጋር መጋጨትን በይፋ መናገር እንደማይበጅ የሚመክር የትምሕርቱ ቢቀር የዕድሜ ባለፀጋ መጥፋቱ ያሣዝናል ሲል የኢዴፓን ከውድቀት ያላመዳን በቂ ማብራሪያዎችን በስፋት አመልክቷል። በቂ ማብራሪያዎችን በስፋት አመልክቷል። ኢዴፓ ሕዳር 5 ቀን 1995 ዓ/ም ያወጣውን መግለጫ የጠቀሰው የታገዱት ሰዎች መግለጫ አያይዞም እንደማንኛውም ሟች ኢዴፓ የሕይወት ታሪኩን መናዘዙ ተገቢ ቢሆንም በሕይወት ዘመን ቆይታው ሠራተኛው ተብለው የተዘረዘሩት ግን ኢትዮጵያና ሕዝቧን ከወያኔ አገዛዝነፃያወጣል የተባለው ኢዴፓ ይህ ነውን? ያስብላል ሲል ይጠይቃል። ሌላው ትልቅ የኢዴፓ ድል አለ በሚል መራራ ስላቅ የሚያስረዳው መግለጫ ኢዴፓ በአ/አበባና በክልል ም/ቤቶች የያዘው ወንበር አልተጠቀሰም፤ ሌላው ደግሞ የኢዴፓ ወኪሎች በምክር ቤት ውስጥ የበሉት ደመወዝ ልክ፣ እንዲሁምያጨበጨቡት የጭብጨባ ብዛትና፣ የለጠጡት የእንቅልፍ መጠን፣ አብሮ ሪፖርት ቢደረግ ኑዛዜውን የተሟላ ያደርገዋል በማለት ተችሏል። </p>

<p>ሚያዚያ 1993 ዓ.ም በተቀሰቀሰው የተማሪዎች የተቃውሞ እንቅስቃሴ ወቅት ያጋጠመውንም ሊዘረዝሩ ሕዝብ በቀሰቀሰው በሚያዝያ 9 ግርግር በሽሽት በየስርቻው ስትሸጎጡና ወደውጭ አገር ልትሽሹ አስባችሁ ነበር በማለት ጠቅሶ ሌሎች የኢዴፓ አባላት ግን እንዴት እንደሚጋፈጡ ቀርቶ እንዴትእንደሚሸሹ እንኳን የሚነግራቸው ጠፍቶ ያለመጠለያ ለእስር ተዳረጉ፤ ለዚህ ሁሉ ሞትና መታሰር ብቻ ሣይሆን ለዚያ መልካም አጋጣሚ መክሸፍ ከሚጠየቁት ውስጥ ያልሆነውን ሆንኩ እያለ ሕዝቡን ያዘናጋው የኢዴፓ አመራር ከፍተኛ ድርሻ ይይዛል ሲል ከሷል።</p>

<p>ከውጭ ካሉ ተቃዋሚዎች ሕብረት አሻፈረኝ ብሎ የቀረው ኢዴፓ በአገር ውስጥ ከሚገኙ ተቃዋሚ ፓርቲዎች ጋርም በተመሣሣይ መተባበር እንዳልቻለመግለጫው አብራርቶ ኢዴፓን የማፍረስ ሴራ እንዴት እንደተጠነሰሰና እንደተሸረበ ከአ/አ እስከ ክ/ሃገር ፅ/ቤት ከዚያም በውጭ አገር በሚሰጥ ገንዘብና ቁስቁስ ድጋፍ በሬዲዮና በተለያዩ ጋዜጦች ጀግናው የኢዴፓ ሰራዊት የፈፀመውን ገድል ሲተነትን ከተለያዩ ሬዲዮ ጣቢያዎች ከተለያዩ ነፃ ጋዜጦች ከወያኔው ሰርጎ ገቦችና ከተቃዋሚ ፓርቲዎች ጋር ያደረገው ፍልሚያ ሲል ተሳልቆበታል። እባብ የልቡን አይቶ እግር ነሣው የሚለው ብሂል ያነሣው መግለጫ ኢዴፓ መሣሪያ አልታጠቀም እንጂ ቢኖረው ምንያደርገን እንደነበር ሁሉም ሰው ሊረዳው ይገባል ብሏል። </p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ኅዳር 11 ቀን 1995</a></p>

</body>
</html>	














