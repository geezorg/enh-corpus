<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትግራይ ሆቴል ፍንዳታ ዋነኛው ተጠርጣሪ አሁንም አልተያዘም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በትግራይ ሆቴል ፍንዳታ ዋነኛው ተጠርጣሪ አሁንም አልተያዘም</h1>


<p>መስከረም 1 ቀን 1995 ዓ.ም በትግራይ ሆቴል ላይ የተሰነዘረውን ጥቃት በማቀነባበርና በመፈፀም ተጠርጣሪ የሆኑ ግለሰቦችን በቁጥጥር ሥር ማዋሉን ፖሊስ ቢገልፅም የድርጊቱ ዋና መሪና አቀነባባሪ የተባለው ኤባ ማቲዎስ አሁንም አለመያዙን የፖሊስ ምንጮች አስታውቀዋል። ፖሊስ አደጋውን ያቀነባበሩና የፈፀሙ በሚል ባለፈው አርብ ምሽት በኢትዮጵያ ቴሌቪዥን ያቀረበውን ዘገባ፣ የጋዜጣችን ሪፖርተሮች ፈንጂውን አመጣ እየተባለው መስፍን ሞሲሣ የተከራየበት ግቢ በመገኘቱ ያጠናቀሩትን እንዲሁም ከተለያዩ ምንጮች ያገኘናቸውን ዘገባዎች በቅድመ ተከተል እንመለከታለን።</p>

<p>የማዕከላዊ ምርመራ ማስተባበሪያ ቢሮ ፍንዳታውን በተመለከተ የደረሰውን ጥቆማ መነሻ በማድረግ ባጠናቀረውና አርብ ይፋ ባደረገው ሪፖርት፣ ቁጥራቸው 20 የሚሆኑ ፈንጂዎች ካልተገለፀ ስፍራ ወደ አ/አበባ የገቡት መስፍን ሞሲሳ በተባለ የስካኒያ መኪና ሾፌር አማካይነት ነው፤ ሌሎቹ መስፍን አይና፣ ምትኩ ተስፋ፣ ዳንኤል አያናና ለተባለ ግለሰብ ይሰጣል። መስፍን አይና ደግሞ የተቀበላቸውን ሶስቱን መስፍን አይና ለተባለ ግለሰብ ይሰጣል። መስፍን አያና ደግሞ የተቀበላቸውን ሶስት ፈንጂዎች ዳንኤል አያናና ቸርነት የማነ ለተባሉ ሁለት ወጣቶች ያስረክባል፤ ሁለቱም ወጣቶች በተሰጣቸው ትዕዛዝ መሠረት መስከረም 1/1995 ዓ.ም ከምሽቱ 1 ሰአት ከሩብ ሲሆን ወደ ትግራይ ሆቴል በመሄድ ፈንጂዎቹን በመስኮትና ባንኮኒ ስር በመለጠፍ አደጋውን እንዳደረሱ አብራርተዋል። ፖሊስ ግለሰቦቹ ይህንን አደጋ ከማድረሣቸው በፊት በሸገር መናፈሻና በጣይቱ ሆቴል ስብሰባዎችን ሲያካሄዱ መቆየታቸውን እንዲሁም ለንደን ወደሚገኘው የኦነግ ፅ/ቤት ርኣምእጭሕኣ 2001@ያሆኦ.ቾም በሚል አድራሻ መረጃ ሲያስተላልፉ መቆየታቸውን በኢቲቬ ከተላለፈው የፖሊስ ዘገባ መረዳት ተችሏል። ፖሊስ ከፍንዳታው በኋላ እነዚህን ሁሉ ነገሮች ተከታትሎ ለማረጋገጥና ግለሰቦቹን ለመያዝ ከፍተኛ የምርመራ ሥራ እንዳደረገ ቢገልፅም፣ ሰዎቹ የተያዙትና ሁሉም ነገር ፖሊስ እጅ የወደቀው በአጋጣሚና በሰዎች ጥቆማ እንደሆነ ያሰባሰብናቸው መረጃዎች ያመለክታሉ።</p>

<p>የስካኒያ ከባድ መኪናው ሾፌርና ፈንጂዎቹን ወደ አዲስ አበባ አስገባቸው የተባለው፣ ይህንንም ለፖሊስ ያመነው መስፍን ሞሲሣ ላለፉት ሦስት ዓመታት ያህል ቤት ተከራይቶ የሚኖረው በወረዳ 8 ቀበሌ 09 በቤት ቁጥር 328 ከተመዘገበውና ከማርታ ህንፃ ጐን በሚገኘው መኖሪያ ቤት ውስጥ ነው። መስፍን በዚህ ግቢ ከሚገኙ ቤቶች ውስጥ በአንዱ ለ3 ዓመታት ያህል ተከራይቶ መኖሩን የቤቱ ባለቤት ወ/ሮ ገዳሜ ኃ/ማርያም ለሪፖርተራችን ገልፀዋል። መስፍን ሞሲሳ ለሶስት ዓመታት ያህል ተከራይቶ ሲኖር በስራው ባሕርይ ማለትም የከባድ መኪና ሾፌር በመሆኑ አንዳንዴ ከቤቱ ውጭ የሚያድርበት ሁኔታ እንደነበርም መረዳት ተችሏል።</p>

<p>መስፍን ሞሲሳ ፈንጂውን ወደ አ/አበባ ይዞ የገባበት ቀን በፖሊስ ሪፖርት አልተመለከተም፤ መስፍን ፈንጂውን ይዞ ከመጣ በኋላ ከ20ዎቹ ፈንጂዎች ሶስቱን መስከረም 1 ቀን 1994 ዓ.ም ማለዳ ለመስፍን አይና ከሰጠ በኋላ ቀሪዎቹን ፈንጂዎች እቤት ውስጥ እንደደበቀ ፕሊስ ገልጿል። በትግራይ ሆቴል ላይ ጥቃቱ ከተፈፀመ በኋላ በመስፍን ሞሲሳ ቤት የተከማቹት ቀሪዎቹ ፈንጂዎች በወንድምየው አማካይነት ከቤት ወጥተው ከግቢው ውጭ እንዲጣሉ ሲደረግ ከምሱሮቹ ወይንም ደግሞ አቀጣጣዮቹን ራሱ መስፍን ሽንት ቤት ውስጥ እንደቀበረው ይፋ ከሆነው የፖሊስ ሪፖርት መረዳት ተችሏል።</p>

<p>በትግራይ ሆቴል ላይ የደረሰው አደጋ በፈንጂ ሣቢያ የተከተለ እንደሆነ የነፃ ፕሬስ ውጤቶች የሆስፒታል ምንጮችን እየጠቀሱ ሲዘግቡ አደጋው በሲሊንደር ፍንዳታ የተከተለ እንደሆነ በማስመሰል የነፃውን ፕሬስ ዘገባ ሲያብጠለጥል የቆየው ፖሊስ አደጋው ፈንጂ መሆኑን ያመነው ዘግይቶ ነው። ፖሊስ ተጠርጣሪዎቹን ለመያዝ የቻለውና ቀጣይ ጥቃቶች እንዳይደርሱ ሕዝቡን የታደገችው አንዲት የቤት ሠራተኛ ነች። ፈንጂውን ከተደበቀበት ያገኘችው በተመላላሽነት የምትሠራ የአከራዮቹ ሠራተኛ እንደሆነች ከአከራዮቹ ማረጋገጥ ተችሏል።</p>

<p>አደጋው በደረሰ በሣምንቱ ማለትም ረቡዕ መስከረም 8 ቀን 1995 ዓ.ም ተመላላሿ ሠራተኛ ከዋናው ቤትና መስፍን ሞሲሳ ከተከራየበት ቤት ቁልቁል ወደታች ወረድ ብሎ በኩሽናና በሽንት ቤቱ መሐል ወደታች በሚወስደው ቦታ ሰንሰሉ መሐል የሆነ የታሰረ ነገር ታያለች፤ ይህንንም ለቤቱ ባለቤቶች ትጠቁማለች፤ ባለቤቶቹም የተሰረቀ ነገር ሌባ አምጥቶ ይጣል ወይንም ሌላ አደጋ የሚያደርስ ነገር ይሁን ምኑንም ነገር በውል ሳይለዩ ለወረዳው ፖሊስ ያሳውቃሉ። የወረዳው ፖሊስም ፈንጂ መሆኑን ሲጠራጠር ለአ/አበባ ፖሊስ በማሳወቁ ቀሪው 17 ፈንጂ በቁጥጥር ስር ውሏል። ፈንጂው በተቋረጠበት ማዳበሪያ ውስጥ "ድምፀ ኤርትራ" እና ሌላ በኤርትራ የሚታተም የአረብኛ ጋዜጣ አብረው የተገኙ መሆናቸውን የፖሊስ ምንጮች ገልፀውልናል። ሆኖም አርብ መስከረም 17/95 በቴሌቭዥን በተላለፈው የፖሊስ ሪፖርት ላይ ይህ ሳይጠቀስ ማለፉ እንዲሁም ፈንጂውን በትግራይ ሆቴል ላይ ጠምደናል ካሉት ሁለት ግለሰቦች አንዱ የሆነው ቸርነት የማነ ስሙና ገፅታው በብዙዎች ዘንድ ጥርጣሬን ያስከተለና የሻዕቢያንም ሚና ያመለከተ ነው የሚሉ አሉ።</p>

<p>በትግራይ ሆቴል ላይ አደጋው መስከረም 1 ከተጣለ በኋላ መስከረም 2/95 መስፍን ሞሲሳ እየተከራየበት ግቢ የአከራርዮቹ ዘመድ ስለሞተ በቀብርና ከቀብር መልስ በስፍራው ነበር። ከዚያ በኋላ የት እንደደረሰ አልታወቀም፤ የፈነዳው ሲሉንደር ነው፣ ፈንጂ አልነበረም በሚል በባዶ ሜዳ ሲሟገት የነበረው ፖሊስ ባላሰበውና ባልጠበቀው ሁኔታ መረጃ እጁ ሲገባ መስፍን ሚሲሳን ማደን ጀመረ፤ የመስፍን ሞሲሣን ቤት ሲበረብር ካገኘው መረጃም አባሪ ተባባሪ የተባሉትን ለቀመ፤ መስፍንም ከሐገር ሊሰወር ሲል ድንበር ላይ እንደተያዘ የፖሊስ ምንጮች ይገልፃሉ። እነመስፍን ሞሲሳን ለሽብር የመራቸውና ያሠማራቸው ኦነግ እንደሆነ እነርሱ ጭምር በአንደበታቸው ያመኑ ቢሆም ኦነግ ደግሞ የፈጠራ ክስ ነው ሲል አስተባብሏል። ግለሰቦቹ የሚናገሩት በፖሊስ ተፅዕኖ ሥር ሆነው በመሆኑ በሉ የተባሉትን ማረጋገጫ አድርጐ መቀበል ያስቸግራል የሚሉም አልታጡም። በንፁሐን ላይ አደጋውን ያደረሱት ኃይሎች ደጋግመው የሚጠሩትና በቁጥጥር ስር ያልዋለው ኤባ ማቴዎስ በሌላ ኃይል በገንዘብ ተገዝቶ ሽብሩ በኦነግ ስም እንዲፈፀም አድርጐ ቢሆንስ? ዕለቱ ከአሜሪካው የሽብር እንቅስቃሴ ጋር መገጣጠሙ የተለያዩ አስተያየቶችን አስከትሏል። በዶ/ር ታዬ ወ/ሰማያት ላይ የተፈጠረውን ልብ ወለድ ድርሰት በማስታወስም የዚህ መንግስት መግለጫ ምኑ ይታመናል የሚሉ አልታጡም ኦነግም እንደ ወያኔ ዘረኛና ጭፍን አመለካከት የያዘ በመሆኑ ይህንን ድርጊት መፈፀሙ የሚገርም አይደለም በማለት በኦነግ ለመፈፀሙ ጥርጥሬ የለንም የሚሉም ቁጥራቸው ቀላል አይደለም።</p>

<p>የቤት ሠራተኛዋ የተጣለውን ፈንጂ በድንገት እይታ ፖሊስ እንዲያውቀው ባይደረግ ኖሮ በቅሪዎቹ 17 ፈንጂዎች ተከታታይ ጥቃትና የባሰ ጉዳት ይደርስ እንደነበር ብዙዎች ያምናሉ።</p>

<p>በትግራይ ሆቴል ላይ አደጋውን ያደረሱት ግለሰቦች ወረዳ 8 በተገኘው ፈንጂ አማካይነት ለመያዝ ቢበቁም ባለፈው ሣምንት ሐሙስ ደግሞ የዚሁ ድርጊት ተባባሪ ነው የተባለ ግለሰብ ከበርካታ ፈንጂዎች ጋር ሰባራ ባቡር አካባቢ ከመኖሪያ ቤት መያዙንም የፖሊስ ምንጮች ገልፀዋል፤ ኤባ ማቴዎስን ጨምሮ ሌሎች በርካታ ተጠርጣሪዎችም እየታደኑ መሆናቸውንም መረዳት ተችሏል። ይህ የሽብር እንቅስቃሴ በአ/አበባ ብቻ ሣይሆን በትግራይና በወለጋ ጭምር ሊፈፀም የታቀደ ነው የሚል መረጃ በመድረሱ እንዲሁም ኦሮምኛ የማይናገሩ ሰዎችም እየተገዙ በሽብር ዘመቻው ውስጥ ተሣታፊ ሆነዋል በመባሉ በተጠቃሽ አካባቢዎች ክትትሉና ቁጥጥሩ መጥበቁ ይነገራል። ኮማንዶዎችና የፈንጂ ባለሙያዎችም ጭምር ሰርገው ገብተዋል በሚል ፖሊስና በተለይ ደህነቱ ቁጥጥሩን አጥብቆ እየተከታተለ መሆኑን ለማወቅ ተችሏል።</p>

<p>በሌላም በኩል ከዚሁ የሽብር እንቅስቃሴ ጋር በተያያዘ በዓለም አቀፍ ሽብርተኝነት የሚጠረጠሩ አራት የውጭ ሐገር ዜጐች ባለፈው ሣምንት በቁጥጥር ስር መዋላቸውን የፖሊስ ምንጮች ገለፁ፤ ባለፈው ሣምንት ድሬዳዋ ላይ በቁጥጥር ስር የዋሉት አራት ሰዎች ሲሆኑ፣ አራቱም የፓኪስታን ዜጐች ናቸው ተብሏል። አራቱ ግለሰቦች ድሬዳዋ ላይ ከተያዙ በኋላ ወደ ማዕከላዊ ምርመራ ስለመምጣት አለመምጣታቸው መረጃ አልደረሰንም፤ ምን ተገኝቶባቸው፣ በምን ጥቆማ እንደተያዙም ለማወቅ አልተቻለም።</p>

<p>ፖሊስ የሚደርስባቸውን አንዳንድ መረጃዎች፣ ክትትልን በማያደናቅፍ መልኩ ለሕዝብ ይፋ በማድረግ ዜጐች የሽብር እንቅስቃሴን እንዲያጋልጡ የትብብር ጥያቄ ማቅረብና ራሣቸውንም እንዲጠብቁ ማሣሰብ እንደሚገባም ታዛቢዎች ይገልፃሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መስከረም 22 ቀን 1995</a></p>

</body>
</html>	














