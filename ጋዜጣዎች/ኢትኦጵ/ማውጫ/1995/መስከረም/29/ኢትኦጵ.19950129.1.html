<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ረሐቡ የተበላሸ ማዳበሪያና የብልሹ ፖለቲካ ውጤት ነው" ኢሕአፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ረሐቡ የተበላሸ ማዳበሪያና የብልሹ ፖለቲካ ውጤት ነው" ኢሕአፓ</h1>


<p>በኢትዮጵያ በተከሰተው ድርቅ እስከአሁን ለረሐብ የተጋለጡት ዜጐች ቁጥር 6 ሚሊዮን እንደደረሰ ሲነገር እስከመጪው ሰኔ ይሄ ቁጥር እስከ 14 ሚሊዮን ድረስ ሊያሻቅብ እንደሚችል ሪፖርቶች እያስጠነቀቁ ነው። ይህንን በሐገሪቱ የተከሰተው ድርቅ በተመለከተ የኢትዮጵያ ሕዝባዊ አብዮታዊ ፓርቲ ባወጣው መግለጫ "ተጠያቂው የወያኔ መንግስት ነው" ብሏል።</p>

<p>የዓለም ምግብ ፕሮግራም ባልደረባ ባለፈው ቅዳሜ ከአሜሪካን ድምፅ ሬዲዮ ጋር ባደረጉት ቃለ ምልልስ በአሁኑ ወቅት የዕርዳታ ፈላጊው ቁጥር 6.2 ሚሊዮን እንደደረሰ ገልፀዋል። ስለዚህም 270 ሺህ ሜትሪክ ቶን እንደሚያስፈልግ አመልክተዋል። ረሐቡ በአብዛኛውን የፀናው በአፋር፣ በምስራቅና በምዕራብ ሐረርጌ፣ በምስራቅ ትግራይና በደቡብ መሆኑን የገለፁት የዓለም ምግብ ፕሮግራም ባልደረባ የበልጉ ዝናብ ቀደም ብሎ ማቋረጥና የክረምቱ ዝናብ ዘግይቶ መዝነብ ለችግሩ መባባስ ምክንያት መሆኑን አመልክተዋል።</p>

<p>ሁኔታዎች ተስተካክለው ዝናቡ ወቅቱን ጠብቆ የማይዘንብ ከሆነም የተረጂው ቁጥር እስከ አስራ አራት ሚሊዮን ሊደርስ እንደሚችልም ጥናቶች እንደሚጠቁሙ ገልፀዋል። በዚህ ድርቅ በከፍተኛ ደረጃ ከብቶች መጐዳታቸው የታወቀ ሲሆን በድርቁ ሳቢያ የሞተ ሰው ስለመኖሩ ግን እስከአሁን የተገለፀ ነገር የለም። የአለም ምግብ ፕሮግራም ባልደረባ እንዳሉት ድርቁ በተስፋፋባቸው አካባቢዎች ገበሬው ከ40 እስከ 50% ከብቶቹን አጥቷል።</p>

<p>በደቡባዊ አፍሪካ ሀገሮችም በተመሳሳይ ሁኔታ በተከሰተው ድርቅ ለጋሾቹ ትኩረታቸውን በዋናነት የማግኘቱ ጉዳይ ብዙዎችን አጠራጥሯል።የዓለም ምግብ ፕሮግራም ባልደረባ ጉዳዩ ትኩረት እንዲያገኝ እንቅስቃሴዎች እየተደረጉ መሆናቸውን ገልፀው ከተጠየቀው እርዳታ ግማሽ ያህሉ እየተገኘ መሆኑንም አብራርተዋል።</p>

<p>የኢትዮጵያ ሕዝባዊ አብዮታዊ ፓርቲ (ኢሕአፓ) በሐገሪቱ ለተከሰተውና ለተባባሰው ድርቅ ወደ ሐገር ውስጥ የሚገቡት ብልሹ ዘሮችና ብልሹ ማዳበሪያዎች ናቸው ብሏል። ፓርቲው በዚህም ስልጣን ላይ ያለውን መንግስት ተጠያቂ አድርጓል። "የተበላሸ ማዳበሪያና ብልሹ ዘር የብልሹ ፓለቲካ ውጤት ነው " በሚል ርዕስ ፓርቲው በቅርቡ ያወጣው መግለጫ የሚከተለው ነው።</p>

<p><span class="underline">የተበላሸ ማዳበሪያና ብልሹ ዘር የብልሹ ፖለቲካ ውጤት ነው</span></p>

<p>ሃገር አጥፊው የመለስ ዜናዊ ቡድን ራሱን ለአርሶ አደሩ የቆመ አድርጎ ማቅረብ ብቻ ሳይሆን በወያኔ ምርት እንደልቡ ሆነ ብሎ በመመፃደቅና ለእነ ኬንያ ሁሉ በቆሎ ልንሸጥ ነው ብሎ ሽፍጥን በማራገብ ቢሰማራም፣ አብዛኛው አርሶ አደር ወደ አሰቃቂ መከራ፣ ወደ ከፋ ረሃብና ወደ ባሰ ስቃይ እየገባ መሆኑ እነሆ ዛሬ ሊደብቅ ከማይችልበት ደረጃ ደርሷል። ከ10ሚሊዮን ያላነሰ ሕዝብ ለረሃብ ተጋልጦ ዕርዳታም እየተለመነ ነው። በአፋርና በኦጋዴን አካባቢ ረሃቡ ከፍቶ ብዙ ሰው እያለቀ ይገኛል።</p>

<p>የዚህ ሁሉ ተጠያቂ የወያኔ ሥርአት መሆኑ አያከራክርም። አርሶ አደሩን የመሬት ባለቤትነት መብት ነስቶና ለራሱ ያልታወጀ ጢሰኛ አድርጎ እየበዘበዘ ያለው ወያኔ እየተከተለው ባለው የተዛባ ፖለቲካና ፖሊሲ የገጠሩን ነዋሪ ለመከራ መዳረጉ ግልፅ ነው። የመሬት ይዞታ ፖሊሲው ፀረ-አርሶ አደርና ፀረ-ምርት የሆነ ብልሹ ፖሊሲም ነው። መሬት አልባና መብት አልባ ሆኖ የተጨቆነው አርሶ አደር ምርቱን በርካሽ ዋጋ ለወያኔ የንግድ ተቋማት ለመሸጥ ከመገደዱ ሌላ በሰበብ አስባቡ በዘረኛው ቡድንም ይጨፈጨፋል። በኃይልና በግድ ማዳበሪያ ግዛ እየተባለም ይህንኑ በውድ እየገዛ ለዚሁ መንግስት ተብዬው ወያኔ ባለዕዳ ሆኗል። የወያኔ ማዳበሪያ ውድ ከመሆኑ በላይ ምርትን አጫጪ መሆኑም በብዙ ቦታዎች እየታየ ነው። ይህ ብልሹ ማዳበሪያ የብልሹ "መንግስት"ና የብልሹ ፖሊሲው ውጤት ነው።</p>

<p>ከዚህ በተጨማሪ ባዕዳንን ለማስደሰትና በዚህም ፖለቲካዊና ኢኮኖሚያዊ ጥቅም ለራሱ ለማግኘት ሲል የወያኔ ቡድን ብልሹ ዘርን ወደ ሀገር በማስገባት የሃገር እርሻን በዘለቄታው ለማበላሸት እየሠራ ነው። ብልሹ ዘር የምንለው (ጄኔቲካሊ ሞዲፋይድ ሲድ የሚባለውን) በተመለከተ በርካታ የአፍሪካ ሀገሮች የዚሁ ማራገፊያ አንሆንም በሚል ከኃይሉ መንግስት ጋር የገጠሙት ግብግብ የሚታይ ነው። ተርባችኋልና በዚህ ዘር መጠቀም አለባችሁ የሚሉት ክፍሎች ይህ ብልሹ ዘር ምርትንና እርሻን የሚያበላሽና አውዳሚ መሆኑን አጥተውት ሳይሆን የትርፍ ፍለጋውን ዓይናቸውንና ሕሊናቸውን አውሮት በመገኘቱ ነው። በዓለም አቀፍ ደረጃና በተለይም በአፍሪካ ይህንን ብልሹ ዘር አንቀበልም/አንዘራም የሚለው እንቅስቃሴ እየተፋፋመ ሳለ ወያኔ ይህንኑ ዘር ተቀብሎ ለአርሶ አደሩ ሊሰጥ መነሳቱ ምንኛ ሀገርን ለማጥፋት ማቀዱን እንደገና የሚያጋልጥ ነው። ብልሹ ፖለቲካ፣ ብልሹ ማዳበሪያ፣ ብልሹ ዘር፣ የወያኔ ቡድን በስልጣን እስካለ ድረስ ይቀጥላል። ኢትዮጵያም ከረሃብ መገላገል አትችልም። አልፎ ተርፎ የመለስ ዜናዊ ቡድን ለም መሬታ ሊያደርቅ መነሳቱን በሚያሰራጨው የተበላሸ ማዳበሪያና ዘር ማየት እንችላለን። ደከመኝ ሳይል ላቡን አንጠፍጥሮ የሚሰራ ሕዝብ ከረሃብና መከራ፣ ከስቃይና ከድህነት መላቀቅ አለመቻሉ በተዓምር ወይም በተፈጥሮ ሳይሆን መንግስት ነኝ ብሎ በላዩ ላይ በተወዘፈበት ቡድን የተበላሸ ፖለቲካ የተነሳ ነውና ከረሃብ ግልግሉ፣ ከድህነት መላቀቁ በግድ የወያኔን አገዛዝ ማስወገድን ጠያቂ ሆኗል። አርሶ አደሩ ከመቼውም ጊዜ በበለጠ ለወሳኙ ትግል ዝግጁ መሆን ይገባዋል። የመለስ ዜናዊ ቡድን የሚያቀርብለትን የተበላሸ ዘርና ማዳበሪያ መጠቀም እንደሌለበትም ማወቅ ይኖርበታል።</p>

<p>ብልሹ ማዳበሪያን፣ ብልሹ ዘርን ከእነ ብልሹ ወያኔ አሸቀንጥረን እንጣል!!</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ መስከረም 29 ቀን 1995</a></p>

</body>
</html>	
