<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በአገራችን ዕድገት እያሳየ ያለው ኢኮኖሚው ሳይሆን ማጭበርበር ነው" እነ ተወልደ ወ/ማርያም ትናንት ያወጡት መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በአገራችን ዕድገት እያሳየ ያለው ኢኮኖሚው ሳይሆን ማጭበርበር ነው" እነ ተወልደ ወ/ማርያም ትናንት ያወጡት መግለጫ</h2>


<p>ስልጣን ላይ ያለው የአቶ መለስ መንግሥት ባድመንና ከፊል ኢሮብን ለሻዕቢያ ለመስጠት የቅስቀሳ ስራውን በስፋት ተያይዞታል ሲሉ እነ ተወልደ ወ/ማርያም ትናንት መግለጫ አወጡ። ርምጃውን በመኮነንም የኢትዮጵያ ሕዝብ የሄጉን ውሳኔ እንዳይቀበል ጥሪ አቅርበዋል። እነ ተወልደ ወ/ማርያም ከእባብ እንቁላል እርግብ አንጠብቅም በሚል ርዕስ በበተኑት መግለጫቸው እንዲህ ብለዋል፦</p>

<p>"....ከሐዲው ቡድን የፈለገውን ሽፋን ይስጠው እንጂ ኢሕአዴግን ቀውስ ውስጥ የከተተውና ለመከፋፈሉ መሠረታዊ ምክንያት የሆነው ይህ የሉዓላዊነት ጉዳይ ነበር" በማለት ክፍፍሉን ያስታወሰው መግለጫ ሲቀጥልም፦ "ከክፍፍሉ በኋላ ከሐዲው ቡድን በሁሉም መስኮች የኢትዮጵያን ሉአላዊነት እጅግ በጣም ፈጣን በሆነ መንገድ እየናደው ይገኛል፡ በአሁኑ ወቅት የአገራችንን ጉዳይ የሚወስነው በአገሪቱ መንግሥት ሳይሆን በውጭ ኃይላን አማካኝነት ነው" ብለዋል። የጠ/ሚ/ሩና የውጭ ጉዳይ ሚኒስትሩ በፓርላማ የሰጡትን መግለጫ ሲተቹም ".....ረዘም ላለ ግዜ ተደብቆ የነበረው የውጭ ጉዳይ ሚኒስትሩ አንድ ጭነት ሰነድ ይዞ ወደ ሚዲያ ብቅ አለ፤ ከአሁን በፊት ለኢትዮጵያ ሕዝብ እንዳልዋሸ በሄጉ ፍ/ቤት ከመጠን በላይ እንደተከራከረ ለማሳመን ሞከረ፤ ጠቅላይ ሚኒስትሩም በውጭና በድርጅት ሚዲያዎች አማካኝነት መግለጫዎችን አዘነበ፤ ከዚያም በኋላ ሁለቱም በፓርላማ ፊት በመቅረብ የማጭበርበር ሥራቸውን ቀጠሉበት፤ አገሪቱም በቀጣይ ስብሰባዎች ተጠመደች" በማለት ሁለቱ ባለሥልጣናትን በአጭበርባሪነት የፈረጀው መግለጫ ሲያጠቃልልም የኢትዮጵያ ሕዝብ የሄጉን ውሳኔ እንዳይቀበል ጥሪ አቅርቧል።</p>

<p>".....የአገርን ሉአላዊነት ማስከበር ያልቻለ መንግሥት ሺ ቢለፈልፍም ልማትን ሊያረጋግጥ አይችልም፤ ስለዚህ የኢትዮጵያ ሕዝብ ይህንን ተገንዝቦ የመለስና የአጋሮቹን የክህደት መስመር ማጋለጥና እንደሚገባ መመልከት ያስፈልገዋል፤ አቅሙ በፈቀደው ሁሉ ሉዓላዊ ግዛታችንን አሳልፎ የመስጠት ተግባር እንዳይፈፀም ጫና መፍጠር ይገባዋል። የነገሩ ማሠሪያም በከሐዲዎች ደንታ ቢስነት ሉዓላዊ ግዛታችንን ለኤርትራ አሳልፎ የሰጠውን የሄጉን ኮሚሽን ውሣኔ አለመቀበልና መሠረዝ ነው" ብለዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ሐምሌ 16 ቀን 1995</a></p>

</body>
</html>	














