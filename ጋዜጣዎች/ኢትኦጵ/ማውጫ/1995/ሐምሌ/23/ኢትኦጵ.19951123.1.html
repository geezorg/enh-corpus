<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች ስብሰባ በአቡነ ኤልያስ ቡራኬ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚዎች ስብሰባ በአቡነ ኤልያስ ቡራኬ ተጀመረ</h2>


<p>የሁለት ዓመታት ዝግጅት የተደረገበትና በለውጥ ፈላጊዎች ዘንድ በጉጉት ሲጠበቅ የነበረው የኢትዮጵያ የተቃውሞ ኃይላት ጉባኤ ቅዳሜ ዕለት በይፋ ተጀምሯል፤ የቀድሞው ጠ/ሚ/ር ልጅ ሚካኤል ዕምሩ፣ አምባሳደር ዕምሩ ዘለቀ፣ ባለቅኔ ሎሬት ፀጋዬ ገ/መድህን፣ ዶ/ር ጌታቸው መታፈሪያ፣ ዶ/ር ፀሐይ ብርሃነ ስላሴና በርካታ ታዋቂ ኢትዮጵያውያን በክብር እንግድነት የተገኙበት ይህ ጉባኤ በዝግ ቀጥሎ የፊታችን ቅዳሜ ይጠናቀቃል፤ በዚህ ጉባኤ ላይ የተሳተፉት 17 የፖለቲካ ድርጅቶች ሲሆኑ፣ በቪዛና በመሳሰሉት ችግሮች የ3 ፖለቲካ ፓርቲ ተወካዮች በወቅቱ ባይደርሱም ቀሪዎቹ በስብሰባው የመጀመሪያ ዕለት ተሟልተው ተገኝተዋል።</p>

<p>የፖለቲካ ድርጅቶች ጉባኤ አዘጋጅ ኮሚቴ ስብሰባው ቅዳሜ ሊጀመር በዋዜማው አርብ ሐምሌ 18 ባወጣው ጋዜጣዊ መግለጫ የተሣተፊ ፖለቲካ ድርጅቶችን ዝርዝር በሚከተለው መልኩ ይፋ አድርጓል።</p>

<p>"ለሁለት ዓመታት ያህል ዝግጅት ሲደረግበት የነበረውና በተስፋ ሲጠበቅ የቆየው ተቃዋሚ የፖለቲካ ድርጅቶች የሚሳተፉበት ዓቢይ ጉባኤ ቅዳሜ ሀምሌ 19/1995 በይፋ ይከፈታል፤ ጉባኤው የሚካሄደው በዩናይትድ ስቴትስ ሜሪላንድ ክፍለ ሐገር በሮክቪል ከተማ ሲሆን እስከ ሐምሌ 26 ቀን 1995 ይዘልቃል። 17 ተቃዋሚ የፖለቲካ ድርጅቶች በጉባኤው ተሳታፊ ይሆናሉ። እነርሱም 1/ የኢትዮጵያ የሰላምና የዲሞክራሲ አማራጭ ኃይሎች ም/ቤት፣ 2/ የደቡብ ኢትዮጵያና ሕዝቦች ዲሞክራሲያዊ ሕብረት፣ 3/የኦሮሞ ብሔራዊ ኮንግረስ፣ 4/ የመላ ኢትዮጵያ አንድነት ድርጅት፣ 5/ የኢትዮጵያ ዲሞክራሲያዊ አንድነት ፓርቲ ፣ 6/ የኢትዮጵያ ሕዝባዊ አብዮታዊ ፓርቲ፣ 7/ የትግራይ ዲሞክራሲያዊ ትብብር፣ 8/ የመላ ኢትዮጵያ ሶሻሊስት ንቅናቄ ፣ 9/የኢትዮጵያ ሕዝብ ፌዴራል ዲሞክራሲያው አንድነት ፓርቲ፣ 10/ የኢትዮጵያ ዲሞክራሲያዊ ሕብረት በተሐድሶ፣ 11/ የጋምቤላ ሕዝብ አንድነት ዲሞክራሲያዊ ግንባር፣ 12/ የኢትዮጵያ መድህን ዲሞክራሲያዊ ፓርቲ፣ 13/ የአፋር አብዮታዊ ዲሞክራሲያው አንድነት ግንባር (አርዱፍ)፣ 14/ የኦሮሞ አቦነፃ አውጭ ግንባር፣ 15/ የኦሮሞ ብሄራዊ ነፃነት ድርጅት፣ 16/ የኢትዮጵያ ብሄራዊ አንድነት ግንባር (በሳይንቲስት ቅጣው እጅጉ የሚመራ) 17/ የኢትዮጵያ ሶማሌ ዲሞክራሲያዊ ካውንስል ናቸው። ቅዳሜ ሐምሌ 19/1995 በሚደረገው የመክፈቻ በዓል ጥሪ የተደረገላቸው እንግዶች በሚያስተላልፉት መልዕክት የሚከፈት ሲሆን፣ እሁድ ሐምሌ 20 ቀን 1995 ዓ.ም በዋሽንግተን ዲሲ ስለጉባኤው ሂደት ለሕዝብ ገለፃ ይደረጋል።</p>

<p>የተቃዋሚ የፖለቲካ ድርጅቶች ጉባኤ አዘጋጅ ኮሚቴ ሐምሌ 18/95 ይህንን መግለጫም ተከትሎ በተባለው ቀን ጉባኤው በድምቀት ተጀምሯል። የቪ.ኦ.ኤ ጋዜጠኛ ሰለሞን ክፍሌ የመክፈቻውን ስነስርአት "ደማቅና የተዋጣለት ነበር" በማለት ከገለፀ በኋላ ሲቀጥል "ከዋሽንግተን ዲሲ ትንሽ ወጣ ብሎ በሜሪላንድ ክፍለሀገር በሮክቪል ከተማ ደብል ትሪ ሆቴል ውስጥ ጉባኤው በይፋ ሲከፈት የሐይማኖት አባቶች፣ የተለያዩ ታዋቂ የክብር እንግዶች፣ ጥሪ የተደረገላቸው የሲቪልና የሙያ ማሕበር መሪዎች ተገኝተዋል። ልዩ ልዩ መልዕክቶች፣ የድጋፍ መግለጫዎችና ግጥሞችም ቀርበውበታል፤ የጉባኤው ተሣታፊ ድርጅቶችና ልዑካንም በየተራ ራሳቸውን አስተዋውቀዋል። በቃለ ቡራኬ ጉባኤውን የከፈቱት አቡነ ኤልያስ የኢትዮጵያ ኦርቶዶክስ ተዋሕዶ ቤተ ክርስቲያን ሊቀጳጳስ ሲሆኑ፣ ከቅዱስ ሲኖዶስ ለጉባኤው የተላፈውንም መልዕክት አሰምተዋል። ብፁዕነታቸው በዚህን ግዜ "ዛሬ ከዚህ የተሰባሰባችሁት ኢትዮጵያንና ሕዝቧን ከልብ በመነጨ ፍቅር በማሰብ ሲሆን፣ ለወገንና ለሐገር ስትሉ በመደማመጥና በመግባባት በአንድ ልብ ታስቡ ዘንድ እንለምናለን፤ ጉባኤያችሁ የተሳካ እንዲሆንም ፀሎታችን ነው" ብለዋል ሲል ዘግቧል።</p>

<p>የእንኳን ደህና መጣችሁ መልዕክት በመቶ አለቃ አያሌ ሰው ደሴ መቅረቡም፣ ርሣቸውም ስለህብረት አስፈላጊነት ገለፃ ካደረጉ በኋላ ቀጥሎ መድረኩን የተከበሩት የክብር እንግዳ ታዋቂው ሎሬት ፀጋዬ ለጉባኤው ካደረጉት ንግግር ውስጥ የሚከተለው ተጠቅሷል።</p>

<p>"ካልተማመናችሁ በስተቀር እውነተኛ ሕብረት እንደማይገኝ ሁሉ ያለ ሕብረት ደግሞ እውነተኛ ድል አይገኝም፤ የአባቶቻችን ታሪክና ባሕልም አንፆ ያቆያችሁ በመተማመን ፅኑ መሠረት ላይ ነው፤ ኢትዮጵያዊነትና የመተማመን ባህል ከቶም ተለይቶም አይታይም እንደምታውቁት የሕብረት ትግላችሁን አተኩራችሁ ስትመለከቱት ግን በዚህች ቀውጢ ሰአት የአገር አለኝታ ሆናችሁ መገኘታችሁ ከልብ ያስቀናል፣ አዎን ታስቀናላችሁ" ያሉት ሎሬት ፀጋዬ ገ/መድህን ስብሰባው የተጀመረባትን ቀን ታሪካዊት ቀን ናት ሲሉ ገልፀዋታል።</p>

<p>"......ይህች የዛሬዋ ዕለተ ቀን የተቀደሰች ቀን ናት፤ ይህች ሐምሌ 19 በነገው የኢትዮጵያ ታሪክ ውስጥ ትልቁ የውህደት ፀሓይ የፈነጠቀባት ዕለተ ቀን ተብላ ትታወሳለች" ብለዋል። ልጅ ሚካኤል እምሩ፣ አምባሳደር ዕምሩ በቀለ፣ ዶ/ር ጌታቸው መታፈሪያ፣ ዶ/ር ፀሐይ ብርሃነ ስላሴ፣ አርቲስ ዓለም ፀሐይ ወዳጆና ሌሎችም ታጋባዦች በሕብረት ምስረታ አስፈላጊነት ላይ ንግግር ማድረጋቸው ተመልክቷል። የተሳታፊ ፓርቲዎቹ መሪዎችም ሕብረት አማራጭ ሣይሆን ግዴታ ጭምር እንደሆነ መናገራቸውንም ዘገባው ያስረዳል። በቪዛና በመሣሠሉት ችግሮች ጉባኤው በተጀመረበት ወቅት መድረስ ያልቻሉት ድርጅቶች 1/ የኢትዮጵያ ዴሞክራሲያዊ ሕብረት በተሐድሶ 2/የአፋር አብዮታዊ ዲሞክራሲያዊ አንድነት ግንባር እና 3/ የኢትዮጵያ ሶማሌ ዲሞክራሲያዊ ካውንስል ናቸው። የዚህ ጉባዔ ዓላማ ምንድነው በሚል ቪ.ኦ.ኤ ላቀረበው ጥያቄ የአዘጋጅ ኮሚቴው ም/ሊቀመንበር አቶ ከድር መሐመድ ሲያስረዱ "የጉባኤው ዋና ዓላማ በተናጠል እስከዛሬ ሲታገሉ የነበሩ ልዩ ልዩ የተቃዋሚ ፓለቲካ ድርጅቶች በልዩነቶቻቸው ሣይሆን በሚያግባባቸው ሐገራዊ ጉዳዮች ላይ ለመስራት የሚያስችል አንድ የጋራ ግንባር ለመፍጠር ነው። በተጨማሪም በእነኝህ ድርጅቶች በተቻለ መጠን የመቻቻልና የመግባባት ባሕል የሚዳብርበትን መድረክም ለመፍጠር ነው" ያሉት አቶ ከድር መሀመድ ከጉባኤው ምን ይጠበቃል በሚል የቀረበላቸውን ጥያቄ ሲመልሱ፦</p>

<p>"መላው የኢትዮጵያ ሕዝብ በጉጉት የሚጠብቀው ሁሉንም የተቃዋሚ ኃይሎች ያሣተፈ አንድ የሕብረት ግንባር እንደሚፈጠር ተስፋ እናደርጋለን፤ በዚህ ጉባዔ የሚሣተፉትን 17 የፖለቲካ ድርጅቶች ያካተተና ወደፊት የሚመጡትንም የሚያቅፍ አንድ የጋራ ግንባር ይፈጠራል ብለን እንጠብቃለን የህዝቡም ጥያቄ ይኸው ነውና። የህዝቡ ጥያቄ ይመለሳል ብለን በታላቅ ተስፋ እየጠበቅን ነው" ሲሉ አጠቃለዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 23 ቀን 1995</a></p>

</body>
</html>	














