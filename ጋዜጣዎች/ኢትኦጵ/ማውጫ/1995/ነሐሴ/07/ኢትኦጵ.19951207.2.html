<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦር አዛዦችን ለአመፅ በማነሳሳት ኢትኦጵ ተከሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጦር አዛዦችን ለአመፅ በማነሳሳት ኢትኦጵ ተከሰሰ</h2>


<p>ሠራዊቱ ለአመፅ በማነሳሳት የኢትዮጵ ጋዜጣ ዋና አዘጋጅ ተከሰሰ። የኢትኦጵ አዘጋጅን ለክስ ያበቃው ግንቦት 27 ቀን 1995 በቁጥር 398 ላይ የታተመው የጋዜጣው ርዕስ አንቀፅ ነው። "የጦር አዛዦችና ባድመ" በሚል ርዕስ ከተፃፈው ርዕሰ አንቀፅ ውስጥ ሠራዊቱንና መሪዎቹን ለአመፅ አነሳስቷል በሚል ክስ በምርመራ መዝገቡ ላይ የተመለከተው የሚከተለው ነው፦ ".....ሐገሪቱን ባለችበት መቆም እንኳን አቅቷት የኋልዮሽ ጉዞ ከጀመርን ሰንብተናል፤ በአጭሩ ተያይዘን ገደል አፋፍ ላይ ደርሰናል፤ ገደል አፋፍ ላይ ቆሞ ምቾትን መናፈቅ አላዋቂነት ነው፤ ለጋ ወጣቶችን በጦርነት ማግዶ በደም የተከበረችው ስፍራ በድርድር ስትሄድ አብሮ ማጨብጨብ ወንጀል ነው፤ ወገኖቻችን ለምን ሞቱ? እነዚያ ለጋ ወጣቶች ለምን ረገፉ? በኃይል ያስከበርናት ባድመ እንደገና ለድርድር ለምን ቀረበች? መንግሥት በወጉ ተከራክሯል? ለምንስ ዋሸን? ብሎ መጠየቅና መመርመር ኃላፊነት የሚሠማቸው፣ ሕሊና ያላቸው ወገኖች ተግባር ሲሆን፣ ጥያቄውን ባነሳ ምን ይከተልብኛል ብሎ መስጋትና ሕሊናን ለጥቅም ማስገዛት የሰው ልጅ ባሕርይ አይደለም፤ የስልጣን ምንጭ ጠመንጃ በሆነባት ኢትዮጵያ ውስጥ መሳሪያውንም፣ ሠራዊቱንም በእጃቸው የያዙት የጦር አዛዦች ባድመ አትሄድም ለማለት ድፍረት ማጣታቸው ምስጢሩ ምን ይሆን? መልሱልን?"</p>

<p>ይህ በጋዜጣዋ ርዕሰ አንቀፅ ላይ በመታተሙ ዋና አዘጋጁ ሰኞ ዕለት ፌዴራል ምርመራ ማስተባበሪያ ቢሮ ቀርቦ የአምስት ሺህ ብር ዋስትና አቅርቦ ተለቋል፤ የቀድሞው የኢትኦጵ ዋና አዘጋጀ መለሰ ሽኔ ለወር ያህል ዋስትና የተከለከለበት ጉዳይ፣ በመጨረሻ የ3 ሺህ ብር ዋስትና እንዲያቀርብ ቢፈቀድለትም፤ ቀደም ሲል 2 ሺህ ብር ዋስትና ያስያዘበት ክስ፣ ገንዘቡ ገቢ ሆኖ ዋስትናው እንዲወርድ በመደረጉ ለዚህም ቀጠሮ ለጥቅምት 26/1996 በመሆኑ መለሰ ሸኔ ከሚያዚያ 22/95 ጀምሮ በእስር ላይ ይገኛል። ከርቸሌ ከገባ በኋላ የእስር ቤት ኃላፊዎች ፍ/ቤት ሊያቀርቡት ባለመቻላቸው 20 ሺ ብር ያስያዘበት ክስም ገቢ እንዲሆን ተወስኗል። የቀድሞው የኢትኦጵ ዋና አዘጋጅ ቴዎድሮስ ካሳም በተፈረደበት የሁለት ዓመት ቅጣት ከሰኔ/94 ጀምሮ በእስር ላይ ይገኛል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 7 ቀን 1995</a></p>

</body>
</html>	














