<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዝነኛዋ አርቲስ ሙናዬ መንበሩ አረፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዝነኛዋ አርቲስ ሙናዬ መንበሩ አረፈች</h2>


<p>በቀጨኔ መድኃኔ ዓለም አካባቢ ከአባቷ ከአቶ መንበሩ አስፋውና ከእናቷ ከወ/ሮ በቀለች ኃ/ጊዮርጊስ የተወለደችው በሀገር ፍቅር ቴአትር ቤት ከ1951 ዓ.ም ጀምሮ ለ44 አመታት በሁለገብ ተዋናይነት ስታገለግል የነበረውና ከ12 ዓመቷ የታዳጊነት እድሜዋ ጀምራ በ15 ብር ደሞዝተኝነት ተቀጥራ ስትተውን የነበረው አርቲስት ሙናዬ መንበሩ ነሀሴ 10 ቀን 1995 ዓ.ም ከዚህ ዓለም በሞት የተለየች ሲሆን ነሐሴ 11 ቀን 1995 ዓ.ም በሺህዎች የሚቆጠሩ ወዳጅ ዘመድ ጓደኞቿ በተገኙበት ፈረንሳይ ለጋሲዮን አካባቢ በሚገኘው የቅዱስ ጊዮርጊስ ቤተክርስቲያን ከቀኑ በ6 ሰዓት ላይ በኢትዮጵያ ኦርቶዶክስ ተዋህዶ ህግና ደንብ መሰረት ስርዓተ ቀብሯ ተከናውኗል።</p>

<p>በእለቱ ቁጥራቸው በመቶዎች የሚቆጠሩ እጅግ በርካታ አርቲስቶች፣ ኮሜዲያኖች የተገኙ ሲሆን እነዚሁ አርቲስቶች በመዲናችን አዲስ አበባ ከሚገኙት ቴአትር ቤቶች፣ ከአዲስ አበባ ባህልና ቴአትር አዳራሽ፣ ከአዲስ አበባ የሕፃናትና ወጣቶች ቴአትር፣ ከብሔራዊ ቴአትር፣ ከሜጋ የኪነጥበባት ማዕከል እና ከተለያዩ ክ/ሀገራት የተሰባሰቡ አድናቂዎቿ እጅግ ከመብዛታቸው የተነሳ "የጥምቀት በዓልን ይመስል ነበር" ሲል ከስፍራው የተገኘው የዝግጅት ክፍላችን ባልደረባ ጋዜጠኛ ሙሉጌታ አክሊሉ የቀብሩን ስነ-ስርዓት ተከታትሎ ዘግቧል።</p>

<p>እንደ ሥራ ባልደረባችን ዜና ዘገባ ከሆነ በሀገር ፍቅር ቴአትር የስራ ባልደረባዋ በአርቲስት ኪሮስ ሀ/ስላሴ የሕይወት ታሪክዋና ዜና እረፍቷ በፅሁፍ የተነበበ ሲሆን፦ አርቲስ ሙናዬ መንበሩ ለኪነ ጥበብ ፍቅር ባደረባት ከፍተኛ ተሰጥዖና ፍላጎት ትምህርቷን አቋርጣ በታዳጊ አርቲስትነት ከ1951 ዓ.ም ጀምሮ በያኔው የኢትዮጵያ ህዝብ የሀገር ፍቅር ማሕበር በአሁኑ አጠራሩ የሀገር ፍቅር ቴአትር በ15 ብር የወር ደሞዝ በሁለገብ አርቲስትነት (በአክተረስነት፣ በባህል የሙዚቃ ተጫዋችንነትና በተወዛዋዥነት መቀጠሯን ገልፆ አርቲስ ሙናዬ መንበሩ ከህፃነት ዕድሜዋ ጀምሮ ወደ መድረክ ወጥታና ሰርታ ከበሬታዎችን ካገኘችባቸው ታላላቅ ሥራዎች በተጨማሪ ለኢትዮጵያ የኪነ-ጥበብ ባለሙያዎች አርአያና ትልቅ ተምሳሌት የሆነ እንደ ሙያ ስነ-ምግባር ተቆጥሮ እስከ አሁን አያሌ አርቲስቶች እየተከተሉት እና እየሰሩበት የሚገኝ የሙያ ስነ-ምግባርን የፈፀመች አርቲስት መሆኗን ሲያብራሩ፦</p>

<p>"ሐምሌ 17 ቀን 1958 ዓ.ም የአንድ አመት ከ4 ወር ህፃን ልጇን ከዚህ ዓለም በሞት መለየት በመድረክ ላይ ቴአትርን እየተጫወተች መርዶውን ሰምታ ተመልካቹን ህዝብ በማክበር "የኔ ትርኢቱን አቋርጦ መሄድ የሞተችውን የህፃን ልጄን ህይወት ነፍስ እንድትዘራ አያደርግም" በማለት ትርዒቱን በትእግስትና በፅሞና ሰርታና ጨርሳ ወደ ቤቷ መሄዷ እስከ አሁን ድረስ ክብርና ሞገስ ያስገኘላትና ለዘለዓለም የህዝብን ከበሬታ እንድትጎናፀፍ ያደረጋት መልካም የሙያ ስነ-ምግባሯ ነው።" ሲል ተናግሯል።</p>

<p>ከቅርብ የመስሪያ ቤት ባልደረቦቿ ለመረዳት እንደተቻለው ደግሞ "አርቲስት ሙናዬ መንበሩ ለ44 ዓመታት ባሣለፈቻቸው የኪነ-ጥበብ የሙያ አገልግሎት በሙያዋ በቻይና፣ በሶቪየት ህብረት፣ ሁለት ጊዜ ፈረንሣይ፣ ሆላንድ በቀድሞዋ ጀርመን ዲሞክራቲክ ሪፐብሊክ፣ በካናዳ፣ በኬንያ፣ በግብፅ፣ በታንዛኒያ፣ በሴኔጋል፣ በአልጄሪያና ናይጄሪያ....... በመዘዋወር የሀገሯን አኩሪ ባህልና ኪነ-ጥበብን ለየሀገሮቹ ህዝቦች ከሙያ ባልደረቦቿ ጋር በመሆን አስተዋውቃለች።" ብለዋል።</p>

<p>ሙናዬ የተወነቻቸው "የቆጡን አወርድ ብላ፣ ምቀኛው እድሌ፣ ስንታየሁ፣ መስታወት፣ ምሽት፣ ታጋይ ሲፋለም፣ ጣጠኛው ተዋናይ፣ ሽፍንፍን፣ የገጠሯ ፋና፣ የፊት ልብስ፣ ባልቻ አባነፍሶ፣ ስጦታ፣ ጥሎሽ፣ የጠለቀች ጀምበር፣ አይነ ሞራ፣ የቬኑሱ ነጋዴ፣ አንድ ቃል፣ እምነት ተስፋ ቸርነት፣ ለ5 ዓመታት ያህል በህዝብ ታይቶ ከፍተኛ አድናቆትን ያተረፈው "የቀለጠው መንደር"ንና በአጠቃላይ ቁጥራቸው 40 የሚደርሱ የሙሉ ጊዜ ተውኔቶችና ከ30 በላይ አጫጭር ድራማዎችን በርካታ የቴሌቪዥንና የሬዲዮ ድራማዎችን ያገኘች ሙያውና አክባሪ፣ ተወጃጅ አርቲስ ነበረች።</p>

<p>አርቲስት ኪሮስ አያይዞም "ለኪነ-ጥበብ ከፍተኛ መስዋዕትነት ከፍለው በህይወት ከተረፉት ጥቂት ምርጥ አርቲስቶች መካከል አንጋፋ የኪነ-ጥበብ ፈርጦች መሃከል ተነጥላ አርቲስት ሙናዬ ባደረባት የ3 ቀን ህመም ምክንያት በህክምና ስትረዳ ቆይታ በተወለደች በ57 ዓመቷ ነሐሴ 10 ቀን 1995 ዓ.ም ከዚህ ዓለም በሞት ተለይታለች"። አርቲስ ሙናዬ ባለትዳርና የአንድ ወንድ እና የሦስት ሴቶች ልጆች እናት የሆነቸው 2 የልጅ ልጆች ለማየት የታደለች የሀገራችን የሙያ ቅርስ በሞቷ የኪነ-ጥበብ ዓለም ታላቅ ጉዳት ደርሶበታል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 14 ቀን 1995</a></p>

</body>
</html>	














