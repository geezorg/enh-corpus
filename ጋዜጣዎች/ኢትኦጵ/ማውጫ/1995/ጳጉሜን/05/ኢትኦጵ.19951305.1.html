<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጭልጋ ሕዝብ ሰኞ ዕለት ሰልፍ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጭልጋ ሕዝብ ሰኞ ዕለት ሰልፍ ወጣ</h2>


<p>በሰሜን ጐንደር ጭልጋ ወረዳ አይከል ከተማ ነዋሪዎች ለአስራ ሁለት ዓመታት የተቋረጠብን የኤሌክትሪክ ብርሃን ይመለስልን፤ የትራንስፖርት ታሪፍ ይስተካከልልን ሲሉ ከትናንት በስቲያ ሰኞ ሰልፍ ወጡ። በየጊዜው ከወረዳው ጀምሮ ለበላይ አካላት ለሚቀርቡ አቤቱታዎች የሚሰጠው ባዶ የተስፋ ቃል ብቻ በመሆኑም "የዘላለም ተስፋ የአንድ ቀን ብርሃን አይሆንም" የሚል መፈክርም እንደያዙ ታውቋል።</p>

<p>በሰሜን ጐንደር ጭልጋ ወረዳ የምትገኘው የአይከል ከተማ የኢሕአዴግ መንግስት መላ ሐገሪቱን እስኪቆጣጠር በጄኔሬተር የኤሌክትሪክ ብርሃን ተጠቃሚ ነበረች፣ የኢሕአዴግ መንግስት ጄኔሬተሩን ከአይከል ከተማ በመውሰድ ወደ ትግራይ በማሻገሩ የከተማዋ ሕዝብ ላለፉት 12 ዓመታት የኤሌክቲክ ብርሃን ለማግኘት አልቻለም። በዚህም የተነሳ ከወረዳ ጀምረው እስከ ፌዴራል መንግስት ተደጋጋሚ አቤቱታ ቢያቀርቡም የሚሰጠው የተስፋ ቃል ብቻ በመሆኑና ወደተግባር ሊመነዘር ባለመቻሉ ነዋሪው ጥያቄውን በሰላማዊ መንገድ ለመግለፅ ሰኞ ጳጉሜ 3/95 ዓ.ም 2 ሺ ያህል የወረዳው ነዋሪ ጥያቄውን በሰላማዊ መንገድ ለመግለፅ አደባባይ ወጥቷል። የጭልጋ ወረዳ ም/አስተዳዳሪ አቶ መብራቱ የሰልፈኛውን ጥያቄ ከሰሙ በኋላ ጥያቄያችሁ በአጭር ጊዜ መፍትሄ ያገኛል የሚል ምላሽ ቢሰጡም ሰልፈኛው "ተስፋ ይበቃናል፣ ይህ ችግር ከወረዳው አቅም በላይ ስለሆነ ለበላይ አካል ይተላለፍልን" በማለት አሳስበው መበተናቸውን ከስፍራው የደረሰን ዜና ያብራራል። ሰልፈኛው ሌላው ያነሳው የትራንስፖርት ታሪፍ ጉዳይ ነው፤ ይኸውም ጐንደርንና ሱዳንን የሚያገናኘው በቅርቡ ተመርቆ ስራ የጀመረው የመኪና መንገድ የአይክል ከተማን የሚያቋርጥ በመሆኑ ይህም ቀደም ሲል ከጐንደር ጭልጋ የነበረውን ርቀት ከ65 ኪ/ሜትር ወደ 48 ኪ/ሜትር በመቀነሱ እንዲሁም የመንገዱ ደረጃ በመሻሻሉ የትራንስፖርት ዋጋ ሊቀንስልን ይገባል ሲሉ ጠይቀዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጳጉሜን 5 ቀን 1995</a></p>

</body>
</html>	














