<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ስራ ድርጅት (~አንግ እልኦ) ~አምህ በኢትዮጵያ ጉዳይ ሊነጋገር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም ስራ ድርጅት (እልኦ) በኢትዮጵያ ጉዳይ ሊነጋገር ነው</h2>


<p>ሰራተኞችን ዋስትና በማሳጣት፣ የሙያ ማሕበራትን በነፃ የመደራጀት መብት በመግፋትና ንፁሐን ዜጎችን ለእስራት፣ ለግድያና ለስደት በመዳረግ ልዩ ፓራግራፍ ውስጥ የተቀመጠው የኢትዮጵያ መንግስት በመጪው ሐምሌ መሻሻል ስለማሳየቱ እንደሚመክርበት ታውቋል።</p>

<p>የዓለም ስራ ድርጅት (እልኦ) የኢትዮጵያን መንግስትን በሰብዓዊ መብት ጥሰት የሠራተኞችን የሥራ ዋስትና ስለማይጠብቅ ዜጎች በአገዛዙ ልዩ ተፅዕኖ ሥር ወድቀዋል በማለት፣ ድርጊቱ እንዲገታ ሲያሳስብ መቆየቱን መረጃዎች ያስረዳሉ።</p>

<p>የዓለም መምህራን ማሕበር ልዩ ልዑክና ቡድን አባል ሆነው በጉባኤው ላይ የሚሳተፉት የአንጋፋው ኢትዮጵያ መምሕራን ማሕበር ፕሬዚዳንት ዶ/ር ታዬ ወ/ሰማያት የጉባኤውን ዓላማ አስመልክቶ ላቀርብንላቸው ጥያቄ፦ "የኢትዮጵያ መንግስት በሰብአዊ መብት ጥሰት በዓለም ሥራ ድርጅት (እልኦ) ልዩ ምዕራፍ ውስጥ ተመዝግቦ ይገኛል። ይህ በኢትዮጵያ ታሪክ ውስጥ የመጀመሪያው ሲሆን፣ በስልጣን ላይ ያለው መንግስት ከዚህ ከሰብአዊ ጥሰት ድርጊቱ መቆጠብ አልቻለም" ሲሉ አብራተዋል። ዶ/ር ታዬ ወ/ሰማያት "ካለፉት 12 ዓመታት ጀምሮ መምህራንና ሠራተኞች በግፍ ከሥራ ይባረራሉ ይታሰራሉ፤ የተገደሉም ብዙዎች ናቸው፤ ነገም የከፋ እርምጃ የሚጠብቃቸው አሉ፤ በቅርቡ በክልል 14 መስተዳድር በብዙ ሺ በሚቆጠሩ ሰራተኞች ላይ የተወሰደው እርምጃ ለዚህ ማረጋገጫ ነው" ብለዋል።</p>

<p>በዚህ ዓለም አቀፍ ጉባኤ የኢትዮጵያ መንግስት የሰብዓዊ መብት አያያዝ በስፋት እንደሚዳሰስም ገልጸዋል። የትምሕርት ዓለም አቀፍ ልዑካን በኢትዮጵያ እየተፈጸመ ስላለው ኢ-ሰብአዊ ተግባር በቂ ማስረጃ እንዳላቸው ያስረዱት ዶ/ር ታዬ የሁላችንም ምስክርነት ከሕግና ከሰብአዊ ድንጋጌዎች ውጪ በሠራተኞች፣ በመምሕራን ላይ የተቃጣውንና እየተቃጣ ያለውን ኢ-ሰብአዊ ተግባር በተጨባጭ ማስረጃ ማሳየት ነው ሲሉ ገልፀዋል። "በዓለም ሥራ ድርጅት እንደ አንድ ኢ-ሰብአዊ ተግባር ታምኖበት የኢትዮጵያ መንግስትን ተከሳሽ ያደረገው በኢትዮጵያ መምሕራንና በማሕበራቸው፣ እንዲሁም በሰራተኞች ላይ እያደረሰ ባለው ጫና ነው" በማለት አስረድተዋል። "እኔ ራሴ ከእስር ቤት የወጣሁት በኢትዮጵያ ሕዝብ ያላሰለሰ ተቃውሞና በአለም ማሕበረሰብ ግፊት እንጂ በወያኔ መንግስት መልካም ችሮታ አይደለም" ያሉት ዶ/ር ታዬ "እኔ ዛሬ ከእስር ስለተፈታሁ ይህ መንግስት በሰብዓዊ መብት አያያዝ በኩል መሻሻል አሳይቷል ማለት በጭራሽ የሚቻል አይደለም" ብለዋል። "ዛሬ ኢትዮጵያ ውስጥ የትምሕርትና የሥራ በጀት እጅግ በጣም ተቀንሶ እስር ቤቶች እየተገነቡ ነው። በፍትህ እጦት የሚንገላታው ወገናችን ቁጥር ቀላል አይደለም። ይህም አደገኛ ወደሆነ ሁኔታ እየወሰደን ነው፤ ይህን በተመለከተ በተጨባጭ የተያዙ መረጃዎችን መሠረት ያደረገ ሪፖርት ማቅረቤ አይቀርም፤ ዓለም አቀፍ ተመልካቾች በጉዳዩ ላይ ይመክሩበት ዘንድ ማሳሰብም ዋንኛ ተልዕኮዬ ነው" ካሉ በኋላ፣ አያይዘውም በመጪው ሐምሌ በሚካሄደው የኢመማ ጉባኤ ላይ ዓለም አቀፍ ታላላቅ ሰዎች እንዲሳተፉ ጥያቄ እንደሚያቀርቡ ገልፀዋል።"ይህ ደግሞ በተወሳሰበ ፖለቲካዊ፣ ኢኮኖሚያዊና ማህበራዊ ቀውስ ያለችውን ኢትዮጵያ ዓለም አቀፍ ታላላቅ ሰዎች በአካል ተገኝተው እንዲያዩ፣ የችግሩን ግዝፈትና የስርአቱን ግዴለሽነት እንዲረዱ ይበልጥ አጋዥ ነው" በማለት ገልጠዋል።</p>

<p>በዘንድሮ የዓለም ስራ ድርጅት የጄኔሻ ጉባኤ ላይ የኢትዮጵያ መንግስት ካለፈው በተለየ መልኩ በሰብዓዊ መብት ረገጣ፣ በሠራተኛ ዋስትና ንፍገት፣ በሙያ ማህበራት ጣልቃ ገብነት...ወዘተ ተመርምሮ ሰፋ ያለ ግንዛቤ የሚጨበጥበት ሊሆን እንደሚችል አመላክተዋል። ዶ/ ታዬ ከዚህ ጉባኤ በተጨማሪ የአሜሪካ መምሕራን ማሕበር ዓለም አቀፍ መድረክ ባደረገላቸው ግብዣ መሠረት ባለፈው አርብ ወደጄኔቭ አቅንትዋል።</p>

<p>የአሜሪካን መምህራን ማሕበር በሚያደርገው ዓለም አቀፍ ስብሰባ ላይ ተገኝተው ጉባኤውን በንግግር እንዲከፍቱ የክብር ተጋባዥ መሆናቸውን ያስረዱት ዶ/ር ታዬ "እኔ የአሜሪካ ተማሪ ነበርኩ፣ አሜሪካ ውስጥ አስተምሬያለሁ፤ እኔ በግፍ የወህኒ ቁራኛ በነበርኩበት ወቅት የአሜሪካ መምህራን ማሕበር ድምፁን አላሰማም ነበር፤ ዛሬ ግን እጅግ በጣም ዘግይቶ ያቀረበልኝን ግብዣ ተቀብዬ በኢትዮጵያ ያለውን አጠቃላይ ችግርና በተለይ በትምሕርት ስርዓቱ ላይ የተፈጠረውን ቀውስ በስፋት የማብራራት እቅድ ይዣለሁ" ብለዋል።</p>

<p>የአሜሪካ መንግሥት ኢትዮጵያ ውስጥ ለተንሰራፋው ኢ-ዲሞክራሲያዊ አገዛዝን ሁሉን አቀፍ ቀውስ ተጠያቂ ለሆነው የወያኔ መንግስት ፖለቲካዊና ኢኮኖሚያዊ ድጋፍ ሲሰጥ መስተዋሉ አገሪቱ ለገባችበት ጥልቅ አዘቅት ተጠያቂ መሆኑን ትኩረት ሰጥተው እንደሚገልጹ ጠቁመዋል። ከነዚህ አበይት ጉባኤዎች በተጨማሪ በሎስአንጀለስ፣ በኒውዮርክና በሌሎችም የአሜሪካ ስቴቶች ከሚገኙ ኢትዮጵያዊያኖች ጋር በአገራዊ ጉዳዮች ላይ መወያየት የተልዕኮአቸው አንዱ አካል መሆኑን በተለይ ለኢትኦጵ ጋዜጣ ሪፖርተር ትላንት በሰጡት መግለጫ አስታውቀዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 11 ቀን 1995</a></p>

</body>
</html>	














