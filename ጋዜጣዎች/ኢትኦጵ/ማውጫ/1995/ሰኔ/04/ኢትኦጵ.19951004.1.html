<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሬዚዳንት ኢሳይያስና የሐረርወርቅ ውይይት በአስመራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፕሬዚዳንት ኢሳይያስና የሐረርወርቅ ውይይት በአስመራ</h2>


<p>በኢትዮ-ኤርትራ ጦርነት ወቅት ከአሜሪካ ወደ አስመራ በመጓዝ የኢትዮጵያ ምርኮኞችን ያነጋገረችውና ከኤርትራው ፕሬዚዳንት ኢሳይያስ አፈወርቂ ጋር የተወያየችው አለም አቀፍ ሞዴል የሐረር ወቅት ጋሻው ከኢሳይያስ አፈወርቂ ጋር ያደረገችውን የውይይት ይዘት ይፋ አደረገች። አለም አቀፏ ሞዴል የሐረር ወርቅ ጋሻው በዩ.ኤስ.አሜሪካ ለሚታተመው "ዘ-ኢትዮጵያ" ጋዜጣ የሚያዝያ/95 ዕትም በሰጠችው መግለጫ ከፕሬዚዳንት ኢሳይያስ ጋር ምን እንደተነጋገሩ ለቀረበላት ጥያቄ ስትመልስ፦</p>

<p>"እኔ አንዳንድ ጥያቄዎች ጠይቄዋለሁ፤ አንደኛ ኤርትራን ማስገንጠል ለምን አስፈለገ? የኤርትራ ብቻ ሣይሆን የኢትዮጵያም ሕዝብ የተጐዳ ነው። ስልጣን እንኳን ቢያስፈልግህ ሁለቱንም ለምን አንድ አድርገህ አትመራም ነበር? ያም ቢሆን አገርህ ነው፤ የኤርትራንም ሕዝብ እንዳየሁት አገሩን የሚወድ ነው ብዬዋለሁ። ምክንያቱም እኔ የሄድኩ ጊዜ ከተማው በሙሉ የሚያወራው አማርኛ ነው። ዘፈኑ፣ ሆቴሉ ሁሉ ነገር አማርኛ ነው። እና ስለመገንጠሉ ሲወራ ሰው ይስቃል፤ ብዙዎች በቃ ዝምብሎ ሲኒማ ነው ይሉሃል። እና ብዙ ሠዎች እንዳሉህ ለምን አንድ አድርገህ አትመራም ነበር? አልኩት" ያለችው የሐረር ወርቅ ጋሻው የፕሬዚዳንት ኢሳይያስ ምላሽ ምን ነበር? በሚል ለቀረበላት ጥያቄ ስትመልስ፦</p>

<p>"መጀመሪያ እኔ አንቺ ስትናገሪ ነው የሰማሁት፤ ኢትዮጵያን ይዘህ ምራ የሚል ኢትዮጵያዊ አለ? አለኝ። አዎ ብዬ የሰማሁትን ሁሉ ነገርኩት፤ እና አሁን አንተን ፊትህን ምንህን ሣይህ ኢትዮጵያዊ ነህ እንዴት ኢትዮጵያዊ አይደለሁም ብለህ ትክዳለህ? አልኩት፤ እንዳንተ አይነቱ እኛን አንድ ማድረግ እንጂ ሊከፋፍለን አይገባውም ነበር፤ አፍሪካ አንድ መሆን አለባት ተብሎ ፓን አፍሪካኒስቶች በሚታገሉበት ግዜ እናንተ አገሪቱን ትከፋፍላላችሁ ስለው፤ እዚህ ላይ እስማማለሁ ምክንያቱም ልክ አንቺ እንዳልሽው ትናንት ጋዳፊ ደውለው "ወደ አፍሪካ ሕብረት ብንሄድ ይሻላል ጦርነት አቁም" ብለውኛል፤ ልክ አንቺ እንደምትይው። እና ታሪክ አይካድም፤ ኤርትራ የኢትዮጵያ አካል ነበረች፤ መሓል ላይ ደግሞ አልነበረችም። እንደገና ደግሞ ኢትዮጵያዊ ሆነች፣ አሁን ደግሞ አይደለችም። አብሮ የሚመጣበት ግዜ ይኖራል፤ የኔ መንግስት አላፊ ነው፤ የመለስም አላፊ ነው፤ ሕዝቡ ግን ቋሚ ነው ብለዋል" ያለችው የሐረር ወርቅ ጋሻው በእርግጥ ይህ ኢሳይያስ አፈወርቂ ብለውታልን በሚል ለተከተለው ጥያቄ፦</p>

<p>"አዎ ተፅፏል፤ ብዙ መፅሔቶች እሰጥሀለሁ። እኔ አየህ በትክክል በዕውነት መነጋገር ነው የምፈልገው፤ ሁለቱም የኢትዮጵያ ሕዝብ ነው፣ ሐሰት ትቼ መሄድ አልፈልግም" ብላለች። "እና ኢሣይያስ አመንሻቸው?" በሚል ከተከተለው ጥያቄ ስትመልስ፦</p>

<p>"ያለው እኮ ኢትዮጵያን እወዳለሁ አይደለም፤ እሱ ያለው በፊት ኢትዮጵያዊ እንደነበረ ነው የገለፀው፤ እሱም ባይል እኮ እኔ ታሪኩን በደንብ አውቀዋለሁ። እውነት ነው፤ እሱ የተናገረው ውሸቱንም ቢሆን እኔ ታሪኩን አውቀዋለሁ። የተናገረው ላይ ስህተት አይታየኝም፤ ኤርትራ የሚለው ስምኮ በኋላ ነው የመጣው። ከመረብ በላይ ትግሬና ከመረብ በታች ያለው ትግሬ እየተባለ አንድ ሕዝብ አብሮ የኖርበት አገር ነው።እንደውም ግራኝ መሐመድን መጨረሻ ላይ ያሸነፉት ግማሽ አማራ ግማሽ ከመረብ ወዲያ ያሉ ትግሬዎች (ዛሬ ኤርትራ የምንላቸው) ናቸው። ስለዚህ ኢሣይያስ ዕውነቱንም ይሁን ውሸቱን ታሪክ ግን ዕውነት ነው" ብላለች።</p>

<p>ኢሣይያስ ያልሽውን ሲናገሩ ፊታቸው ላይ ምን አየሽ?" በሚል ዘ-ኢትዮጵያ ላስከተለው ጥያቄ የሐረር ወርቅ ስትመልስ "ፊቱ ላይ ያየሁት ምንድነ ነው? እኔንጃ፣ ይልቅ ከሱ ይልቅ የተናገረው ነገር አለ፤ ምን አለ መሰለህ? የዛሬ 30 ዓመት እንዳንቺ አይነት ኢትዮጵያውያን ወገኖቻችን እንዲህ በግልጽ አንቺ እንዳደረግሽው እናንተ ለምንድነው አገር የምትገነጣጥሉት? ኤርትራ የኢትዮጵያ ነች ብሎ የሚናገር ቢበዛ ኖሮ፣ ሽፍቶች ናችሁ ተብለን ጥፋተኞች ሆነን እንደ ወንጀለኛ ባንታደን ይህ ሁሉ ነገር አይደርስም ነበር። በተለይ በአሁኑ ጦርነት ያለቀው ሕዝብ በ20 ዓመት ስንዋጋ እንኳ ያን ያህል አላለቀም፤ የወደመው ሐብትና ንብረት ሁሉ አይጠፋም ነበር። ግን የኢትዮጵያ ሕዝብ እንደሱ አይደለም ሲያየን የነበረው ያለኝ" ብላለች።</p>

<p>"እና ይህ ነገር ዕውነት ነው?" በሚል ዘ-ኢትዮጵያ ላቀረበው ጥያቄ የሐረር ወርቅ ስትመልስ "እንግዲህ እኔ ያለውን ነው መናገር የምችለው፤ ሰውየው በሆዱ ምን እንደሚያስብ እግዚአብሔር ነው የሚያውቀው" ያለችው የሐረር ወርቅ ከኤርትራው መሪ ኢሣይያስ አፈወርቂ ጋር በምን ቋንቋ ተነጋገራችሁ? በሚል ለቀረበላት ጥያቄ "ያው እዚህ ሐገር እንደሚደረገው አማርኛና እግሊዝኛ እየቀላቀልን ነው የተነጋገርነው" ብላለች። በመጨረሻም የአስመራ ጉዞዋ ዓላማ ምን እንደነበርና ስለተገኘው ውጤት ስትገልጽስ፦</p>

<p>"እንግዲህ እዚያ እያለሁ ትልቁና ዋነኛው በእስር ላይ ያሉ ወታደሮቻችንን አነጋግሬያለሁ፤ ኮንፈረንስም አድርጌያለሁ። ቀይ መስቀሎችን አነጋግሬያለሁ። ከሚመለከታቸው ዋና ዋና ባለሥልጣናት ጋር በኮንፈረንሱ የቀረቡትን ሐሳቦች ወስጄ ተነጋግሬአለሁ፤ እና በመጨረሻም ላይ ወታደሮቹ ልብስ፤ መድሃኒትና እህል እንዲያገኙ፣ ቀይ መስቀልም እንዲጐበኛቸው ጠይቄያለሁ፤ ኢሣይያስም እስከአሁን ያላደረግነው ያኔ ሜዳ ስለነበርን ነው፤ ዛሬ መንግሥት ስለሆንን ከቀይመስቀል ጋር ተነጋግረን መፍቀድ እንችላለን ብሎኛል። በተረፈ በቪዲዮ የተቀዳው የጦር እስረኞቹ የኢትዮጵያ ወታደሮች አያያዝና ሁኔታ ለመላው ሰብአዊና ዓለም አቀፋዊ ድርጅቶች እንዲቀርብ አድርጌያለሁ፤ ይህንን ማንም አላደረገም" በማለት ቃለ ምልልሱን አጠቃለዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 4 ቀን 1995</a></p>

</body>
</html>	














