<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ስለድንበሩ ጉዳይ መረጃ አልሰጣችሁንም" የፓርላማ አባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ስለድንበሩ ጉዳይ መረጃ አልሰጣችሁንም" የፓርላማ አባል</h1>


<p>የማስታወቂያ ሚኒስትር በረከት ስምኦን የ1995 በጀት አመት የዘጠኝ ወር ዕቅድ ክንውን ሪፖርታቸው ባለፈው ሐሙስ ለሕዝብ ተወካዮች ም/ቤት አቅርበዋል። አቶ በረከት ባቀረቡት በዚህ ባለ 16 ገጽ ሪፖርት ማስታወቂያ ሚኒስተር ሲያከናወናቸው የቆያቸውን ተግባራት ዘርዝረዋል። አምና ክረምት ላይ የመንግሥት ባለሥልጣናትና መምሕራን ያደረጉትን ውይይት፣ በኋላም ከገበሬዎች ጋር የተካሄዱት ተመሳሳይ ፕሮግራሞች ውጤታማ እንደነበሩ ገልፀዋል። የብሮድካስቲንግ ፈቃድ አሰጣጥ የዘገየበትም ምክንያት ሬዲዮና ቴሌቪዥን ሴንሲቲቭ ከመሆኑ ጋር የተያያዘ መሆኑን፣ እንዲሁም የአየር ሰዓት ለመደልደል የባለሙያ ዕጥረት በማጋጠሙ....ወዘተ መሆኑን ዘርዝረዋል። አዲሱ የፕሬስ ህግ ከመፅደቁ በፊት የብሮድካስቲንግ ተግባራዊ እንደማይሆንም አረጋግጠዋል።</p>

<p>በ1995 በጀት ዓመት ለ67 አዲስ ፕሬስ ፈቃድ ጠያቂዎች ፈቃድ መስጠቱን፣ የ74 ነባር ፕሬሶች ፍቃድ መታደሱን፣ በአጠቃላይ ለ167 ያህል አመልካቾች የብቃት ማረጋገጫ መሰጠቱን ገልፀዋል። ከንግድ ጋር ያልተያያዘና ማሕበራዊ ዓላማዎችን ለማሳካት ፍቃድ ለጠየቁ 16 አመልካቾች ፍቃድ መሰጠቱን፣ ቀደም ሲል በተመሳሳይ መስክ የተሰማሩ 38 ተቋማት ፈቃድ መታደሱን ዘርዝረዋል። ከውጭ ሃገር በመምጣትም ሆነ በአገር ውስጥ በቋሚነት በመኖር ልዩ ልዩ የፕሬስ ስራዎችን ለማከናወን ለልዩ ልዩ ጊዜ ፈቃድ ለጠየቁ 147 የውጭ አገር የፕሬስ ድርጅቶች ፍቃድ መሰጠቱን ገልፀዋል። የአሪካ ሕብረት ጉባኤን ለመዘገብ የመጡ 250 ያህል ጋዜጠኞች በተቀላጠረ ሁኔታ ተስተናግደዋል ብለዋል። በፕሬስ ሕጉ ረቂቅ ላይም ከጋዜጠኞች ጋር ስለተደረገው ውይይትም በሪፖርታቸው ዳስሰዋል።</p>

<p>አቶ በረከት ባለ16 ገጽ የስራ ክንውን ሪፖርት ካቀረቡ በኋላ የም/ቤቱ የመገናኛ ብዙሃን ኮሚቴ የተለያዩ ጥያቄዎችን በፅሁፍ አቅርቧል።</p>

<p>ከተጠየቁት ጥያቄዎች መካከል አንድ የግል ተመራጭ አቶ ደረጀ በቀለ በበኩላቸ የሚከተለውን ጥያቄ አቅርበዋል። ".....ጥያቄዬ ኢንፎርሜሽን ለሕዝብ አይንና ጆሮ ነው የሚለውን ይመለከታል፤ ኢንፎርሜሽን እንዲህ በሚቆጠርበት ዘመን ላይ እንገኛለን። የኢትዮ-ኤርትራ ጦርነትን በሚመለከት በግል ሚዲያዎች በሚነገረው ሕዝቡ ውዥንብር ውስጥ ገብቷል፤ የግል ሚዲያዎች የሚፅፉት ትክክል ይሁን አይሁን ይህንን ማረጋገጥ የምንችለው ከመንግሥት ሚዲያ ስንሰማ ነው የሚሉ የተለያዩ አስተያየቶች አሉ። ማስታወቂያ ሚኒስቴር የሚባለው እውነት ይሁን ውሸት ይህንን ለማረጋገጥ ወይንም ለማስተባበል ለምን ጥረት አላደረገም? የፍርድ ሂደቱ ይህን የመስል ነበር ብሎ ለሕዝቡ ለመግለጽ ለምን አልሞከረም? በማለት ጠይቀዋል። በሐገሪቱ የተከሰተውን ድርቅ በተመለከተ ለሕዝቡ በቂ መረጃ ለምን አልተሰጠም ሲሉም ተጨማሪ ጥያቄ አክለዋል። አዲሱን ረቂቅ የፕሬስ ህግ በተመለከተም ረቂቁ አፋኝ ስለመሆኑ እስከአዟሪዎች ጭምር እየተነገረ በመሆኑ ለፓርላማው በሚቀርበው ላይ ማሻሻያ ተደርጎበታል?" የሚል ጥያቄም አስከትለዋል።</p>


<p>አቶ በረከት በኢትዮ-ኤርትራ ጉዳይ በቂ መረጃ ለሚለው ሲመልሱ፦ "እንግዲህ መቼ ነው ይኼ በቂ ጊዜ የሚባለው? መታየት አለበት። መንግሥት የአልጀርስ ስምምነት እንዲፈረም ካደረገ በኋላ የኢትዮጵ-ኤርትራ የድንበር ውዝግብ በሕጋዊነት ለሰላማዊ መፍትሔ በዳኝነት እየታየ መሆኑ ይታወቃል። ይኼ በሁላችንም ዘንድ ይታወቃል። ይኼ ሂደት የዳኝነት ሂደት ነው። እንደማኛውም የዳኝነት ሂደት በይፋ የሚከናወን አይደለም። ዳኞቹ ተሰይመዋል። ተከራካሪ ወገኖች የክርክር መረጃዎቻችንን ይዘን በየጊዜው እንቀርባለን። እነሱ ይሰማሉ። የሰሙትን ነገር መሠረት አድርገው ብይናቸውን በተወሰነ ጊዜ ያሰማሉ። ብይኑን በሚያሰሙበት ወቅት ቀደም ሲል በተስማማነው መሠረት ውሳኔው በምስጢር የሚያዝ ይሆናል የሚል ስምምነት አለ። ይህ ደግሞ በትክክል እንደማንኛውም የእኛ ፍርድ ቤት በሚሠራበት ህግና ስርአት ዳኞች ባለጉዳዮችን በሚያከራክሩበት ጊዜ ክርክር ተጠናቆ ውሣኔ ከመሠጠቱ በፊት ጉዳዩን በምስጢር በሃላፊነት መንፈስ ይይዙታል። ይህ አሰራር አለማቀፋዊ አሠራር ነው። ይህ አሰራር ተከትለው በሚሄዱበት ሁኔታ የኢትዮጵያ መንግሥት ማስታውቂያ ሚ/ር የዳኞቹን ዝንባሌና የመሳሰሉትን ነገሮች የሃገራችን የግል ፕሬሶች እንደሚያደርጉት እየጠነቆልን ልናደርገው አንችልም። ውሳኔው ከተላለፈ በኋላ ውሣኔውን መሠረት አድርገን የኢትዮጵያ መንግስት ያለውን አቋም ማቅረብ ግዴታችን ነው። እዚህ ላይ መንግስት በቅርቡ ይፋ እንዳደረገው መንግስት የተስማማበትና ኮሚሽኑ የተከተላቸው አንዳንድ አሠራሮች ትክክል አለመሆናቸው፣ ያልተጠበቁ ነገሮችን ለተሟጋች ወገኖች በግልፅ በቅድሚያ ማቅረብ ማፅደቅ የነበረበትን የእነሱን አስተያየት አቅርቦ መጨረሻ ላይ በይፋ ማወጅ የነበረበትን ኮሚሽኑ በኢንተርኔት የውሣኔ ሃሳቡን፣ ኦብዘርቬሽኑን የለቀቀበት ሁኔታ ነው ያለው። እነዚህ ከተገመተው ሁኔታ ውጭ ነው የነበሩት። ስለዚህ የኢትዮጵያ መንግስት ጉዳዩ ይፋ በሚሆንበት ጊዜ ብቻ ነው የሚናገረው። ትክክለኛውም መንገድ ይኼ ነው። ዳኝነት ውስጥ ገብተናል፤ ዳኝነት ውስጥ በገባንበት ጊዜ ዳኝነቱ አንድ እልባት ላይ እንዳይደርስ መንግስት ሕዝብን ወዲያ ወዲህ እያላጋ መሄድ ያለበት አይመስለኝም። ይኼ ሃላፊነት የጎደለው ጉዳይ ነው። ሃላፊነት የጎደለው መንግሥት ብቻ ነው ይኼን የሚያደርገው ሕዝቡን እንደዚህ ሊሆን ይችላል፣ እንደዚህ ሊሆን ይችላል ብሎበት ትዕቢትና በጥንቆላ ከወዲያ ወዲህ እየተላጋ የሚሄድ መንግስት ሃላፊነት የጎደለው መንግስት ብቻ ነው። ይኼ መንግስት ሃላፊነት የጎድለው አይደለም። ጉዳዩ የህግ የዳኝነት ፈለግ ይዟል። ፈለጉን ተከትሎ መገለፅ ባለበት ጊዜ የፕሬስ ሪሊዝ አውጥተናል። በኛ ግምት ወቅቱን በትክክል የተከተለ የፕሬስ ሪሊዝ ነው የነበረው። ከዛ በኋላ ደግሞ የውጭ ጉዳይ ሚኒስትሩ ሰፋ ባለ ሁኔታ ሂደቱን በተመለከተ ለሕዝቡ ይፋ ያደረጉበት ሁኔታ አለ፤ በዚህ ደረጃ የነበረው አሠራር ትክክለኛ ነው ብለን ነው የምንወስደው። ወደፊትም ከዚህ መንገድ ውጭ ሌላ መንገድ ያለ አይመስለኝም። የግሉ ፕሬስ ከዚህም ከዚያም እየገነጠለ የሚያመጣቸውን ነገሮች ተከትለን እኛም ዛሬ ይህን ተናግረን ነገ ስናስተባብል የምኖርበት ሁኔታ አይኖርምና በዚህ አቅጣጫ ከታየ ጠቃሚ ይሆናል የሚል ነገር አለ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 4 ቀን 1995</a></p>

</body>
</html>	














