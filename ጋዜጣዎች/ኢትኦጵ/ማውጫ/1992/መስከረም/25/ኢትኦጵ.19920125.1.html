<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቤት ማፍረስ ዘመቻው ሊቀጥል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቤት ማፍረስ ዘመቻው ሊቀጥል ነው</h1>


<p>ጥቅምት 27/1998 የቤት አባወራዎች ወደ ስራ በተሰማሩበት ወቅት ድንግት አፍራሽ ግብረኃይል ቤቶቻቸውን ያፈረሰባቸው የአቡጨፌ ገበሬ ማህበር ነዋሪዎች ከ500 በላይ ቤቶች በላያቸው ላይ የፈረሰባቸው መሆኑ ይታወሳል። እነዚህ መሬት ከገበሬዎች ላይ ገዝተው ቤት ይሰሩ ኢትዮጵያውያን በአጠቃላይ ግምቱ 8 ሚሊዮን ብር የሚገመት ንብረት በላያቸው ላይ ከፈረሰ በኋላ እንደገና በራሱ በቀበሌው መስተዳድር ድጋፍ ቤታቸውን መልሰው ቢገነቡም ለሁለተኛ ጊዜ ቤታቸው እንደሚፈርስ ተነግሯቸዋል። ይህንን ትዕዛዝ በመቃወምም መስከረም 22/92 ሳሪስ አቦ ቤተክርስቲያን ስብሰባ አድርገዋል። «በወረዳ 27 የአቡ ጨፌ መስተዳድር ከመሐንዲሶች ጋር በመሆን ቤቶቻችንን ለክተውታል፤ እንደሚያፈርሱትም በግልፅ ነግረውናል። ነገር ግን ከማፍረሳችን በፊት ስብሰባ እንጠራቸዋለን ብለው ነበር» የሚሉት የአካባቢው ነዋሪዎች ምክንያቱ ባልታወቀ ሁኔታ ስብሰባው መሰረዙን ይገልፃሉ።</p>

<p>«የቀበሌው መስተዳድር ስብሰባ እንደሚጠራን ካሣወቀንና ቀን ከቆረጠ በኋላ ምክንያቱ ባልታወቀ ሁኔታ ስብሰባውን አለመጥራቱ በድንገት ቤታችንን በላያችን ላይ ለማረስ አስቦ ነው» በማለት ጥርጣሬያቸውን ይገልፃሉ። ባለፈው እሁድ ሚያዝያ 22/92 በሳሪስ አቦ ቤተክርስቲያን ባካሄዱት ስብሰባ «ከእንግዲህ ተሣቀን አንኖርም፣ ከማንኛውም ኃይል ጋር ተናንቀን እንሞታለን» ሲሉም እልህና ምሬት በተቀላቀለበት ሁኔታ አስተያየት ሲሰነዝሩ መደመጣቸውን ሪፖርተራችን ዘግቧል።</p>

<p>ስጋትና ቁጣ በገፅታቸው ላይ የሚፈራረቅባቸው ነዋሪዎች እነዚህ 300 የሚሆኑት የአካባቢው ነዋሪዎች «ልጆቻችን ሀገራቸውንና ወገናቸውን ከወራሪ ኃይል ሊታደጉ በዘመቱበት በአሁኑ ወቅት መንግስት የሾማቸው ግለሰቦች እኛን ለማጥቃት መሰናዳትና ማድፈጥ አልነበረባቸውም» ሲሉ አስተያየታቸውን ሰንዝረዋል። «ልጆቻችን ሕይወታቸውንና አካላቸውን እየገበሩ ያሉት እኛ ወላጆቻቸውና ቤተሰቦቻቸው ጭምር በሰላም እንድንኖር አይደለምን?» በማለትም ምሬት በተቀላቀለበት ሁኔታ ይጠይቀዋል።</p>

<p>«ቀበሌው ቤቴን አፍርሶብኝ በጠባብ ቤት እንድኖር በመገደዴ አንድ ልጄን ኤሌክትሪክ ገደላት። አሁን ዳግመኛ ቤት የሚፈርስ ከሆነ መድረሻ የለኝምና እንግዲህ የቀረኝ ራሴን ማጥፋት ብቻ ነው» ሲሉ አንድ አዛውንት ተስፋ በቆረጠ ስሜት በስብሰባው ላይ መናገራቸውንም ሪፖርተራችን በዘገባው አመልክቷል። «መንግስት መሣሪያ አንስተን ጫካ እንድንገባ የሚፈልግ ከሆነ መሳሪያ አንስተን ጫካ የመግባት አቅም እንደሌለን እንዲያውቅልን እንፈልጋለን! መብታችንን እንዲከበርልንም እንጠይቃለን!» ያሉም አስተያየት ሰጭዎች ነበሩ። ቤቱን ስንገነባ ያልከለከልንና ይልቁንም አንዳንድ ድጋፎችን ያደረገልን የቀበሌው መስተዳድር ዛሬ ቤቶቹን በድጋሚ ሕገ-ወጥ ናቸው ሲል ሊያፈርስ መነሣቱ ግራ አጋብቶናል የሚሉት ነዋሪዎች ግብር ሲከፍሉ መቆየታቸውንም ከመናገራቸው በላይ ግብር የከፈሉባቸውን ሰነዶች ለሪፖርተራችን አሳይተዋል። የዝግጅት ክፍላችንም የዚህኑ ኮፒ መመልከት ችሏል። በአጠቃላይ እነዚህ ነዋሪዎች «ከዋናው ከተማ ርቀን እዚህ ቦታ ቤት ለመስራት የተገደድነው በከተማው ውስጥ ያለውን የቤት ኪራይ መቋቋም ባለመቻላችን መሆኑ ታውቆ እንዲሁም ያወጣነው ገንዘብ ግምት ውስጥ ገብቶ መንግስት ጥበቃ ያድርግልን፣ የሚፈለግብንንም ግዴታ ለመወጣት ዝግጁ ነን የሚል መልዕክት አስተላልፈዋል። በጥቅምት 1988 ቤታቸው ለመጀሪያ ጊዜ ከፈረሰባቸው ጊዜ ጀምሮ እስካሁን የጠ/ሚ/ሩን ቢሮ ጨምሮ ለ18 መንግስታዊ መ/ቤቶች አቤቱታ አቅርበዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መስከረም 25 ቀን 1992</a></p>

</body>
</html>	
