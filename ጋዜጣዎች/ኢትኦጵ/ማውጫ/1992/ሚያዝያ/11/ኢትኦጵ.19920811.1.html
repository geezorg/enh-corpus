<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ረሀቡን በማስመልከት መድህንና ትዴት መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ረሀቡን በማስመልከት መድህንና ትዴት መግለጫ አወጡ</h1>


<p>በሀገሪቱ የተስፋፋውንና 8 ሚሊዮን ያህል ሕዝብ ለረሀብ የተጋለጠበትን አደጋ በተመለከተ የኢትዮጵያ መድኅን ዴሞክራሲያዊ ፓርቲና የትግራይ ዴሞክራሲያዊ ትብብር መግለጫ አውጥተዋል። የኢትዮጵያ መድኅን ዴሞክራሲያዊ ፓርት /መድኅን/ ሚያዝያ 3 ቀን 1992 ዓ.ም «የሕዝብ አድን ጥሪ ሁሉ አቀፍ የእርዳታ አስተባባሪ ኮሚቴ ባስቸኳይ ይቋቋም» በሚል ርዕስ ባወጣው መግለጫ ዓለም አቀፍ የዜና አውታሮች ኤቢሲን የመሳሰሉ የቴሌቪዥን ጣቢያዎች የሚያሳዩት የኢትዮጵያውያን ረሀብተኞች ምስል የሚያስለቅስ የሚያሳዝንና የሚዘገንን ትዕይንት ነው ያለው የመድኅን መግለጫ «ይህ አሳዛኝ ሁኔታ መላውን የኢትዮጵያ መድኅን ዴሞክራሲያዊ ፓርቲ አባላትንና ደጋፊዎችን እጅግ ያሳዘነ ያስደነገጠ መሆኑን በቅድሚያ መግለፅ እንወዳለን» ብሏል።</p>

<p>«የዚህ መግለጫ ዓላማ ግን ሀዘናችንን ብቻ ለመግለፅ አይደለም» ያለው መልገጫ ዋና ዓላማው ለረሃቡ አደጋ አጣዳፊ መፍትሔ ማስገኘት ይቻል ዘንድ በየክፍለ ዓለማቱ ተበታትነው የሚገኙ ኢትዮጵያውያን አስተባባሪ ኮሚቴ አቋቁመው እርዳታውን ማድረስ የሚቻልበትን ሁኔታ እንዲመቻች ለማሳሰብ መሆኑን አመልክቷል። ይህንን የሕዝብ አድን ጥሪ ከግቡ ለማድረስ የተጠናከረ ሁሉ አቀፍ የእርዳታ አስተባባሪ ኮሚቴ መቋቋም እንዳለበትም አሳስቧል። የሚቋቋመው የዕርዳታ አስተባባሪ ኮሚቴ ከሁሉም የህብረተሰብ ክፍሎች ማለትም ከሃይማኖት መሪዎች፣ ከፖለቲካ ፓርቲዎችና ከሲቪክ ተቋማት መቋቋም እንዳለበትም አስገንዝቧል። የሚቋቋመው ኮሚቴውም ዕርዳታውን በበላይነትና በብቸኝነት የሚያስተባብር ሲሆን የሚሰበሰበውን ዕርዳታ መንግስታዊ ባልሆኑ ድርጅቶች አማካኝነት ወደአገር የመላክ፣ ከተላከም በኋላ ለረሃብተኛው ሕዝብ መድረሱን የመቆጣጠር ኃላፊነት ይኖረዋል ብሏል።</p>

<p>ከዚህ የተሻለ አማራጭ ካለ መድህን ለመቀበልም ዝግጁ መሆኑን አረጋግጧል። የፖለቲካ የሃይማኖትና የጐሳ ልዩነት ለዚህ ጥሪ ግብ መምታት እንቅፋት መሆን እንደሌለበትም መድህን አስገንዝቧል። በዚህ እጅግ ፈታኝ ወቅት የነፍስ ማዳን በጐ ዓላማ ሌሎች ልዩነቶቻችንን ሁሉ ሊሸፍን ይገባል ሲል በዚህ በዚህ አደጋ ወቅት በጋራና በትብብር መንቀሳቀስ እንደሚገባም አስገንዝቧል። መድህን በአጠቃላይ የረሃብተኛው ቁጥር 12 ሚሊዮን መጠጋቱን፣ በሂደትም ወደ 16 ሚሊዮን ሊያሻቅብ ይችላል የሚል ስጋት መኖሩንም አመልክቷል።</p>

<p>በተመሳሳይ ዜና የትግራይ ዴሞክራሲያዊ ትብብር /ትዴት/ በመጋቢት 1992 ባወጥኣው መግለጫ 8 ሚሊዮን ህዝብ በረሃብ አለንጋ በሚጠበስበት ወቅት ወያኔ 148 ሚሊዮን ብር የፈጀ ድግስ ደግሷል ሲል ገልጿል። ርምጃውንም ኮንኗል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 11 ቀን 1992</a></p>

</body>
</html>	
