<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>9 ሰዎች በሞቱበት 129 ሰዎች በቆሰሉበት የታላቁ አንዋር መስጊድ ዕልቂት 7 ሰዎች ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">9 ሰዎች በሞቱበት 129 ሰዎች በቆሰሉበት የታላቁ አንዋር መስጊድ ዕልቂት 7 ሰዎች ተፈረደባቸው</h2>


<p>የዛሬ 5 ዓመት የካቲት 14 ቀን 1987 ዓ/ም በታላቁ አንዋር መስጊድ ለተከሰተውና 9 ሰዎች ተገድለው 129 ሰዎች ለቆሰሉበት ውዝግብ ምክንያት ናችሁ የተባሉ 7 የሙስሊም መሪዎች እስከ 17 ዓመታት የዘለቀ የእስራት ቅጣት በትናትናው ዕለት ተላልፎባቸዋል።</p>

<p>በአ/አበባ ማረሚያ ቤት /ከርቸሌ/ ታስረው ሲከራከሩ የቆዩት የሃይማኖት አባቶችና የእምነቱ ተከታዮች በአጠቃላይ 33 ነበሩ። ከነዚህ ውስጥ አንደኛው እስር ቤት እንዳሉ በህዳር 1988 ሲሞቱ ሌሎቹ ከ20 በላይ ደግሞ አቃቤ ህግ ያቀረበው ማስረጃ አልነካችሁም ተብለው መከላከያ ማስረጃ ሳያቀርቡ ቀደም ሲል ብይን ላይ ነፃ ወጥተዋል።</p>

<p>ከዚያም በብይኑ መከላከያ ማስረጃቸውን እንዲያቀርቡ የተወሰነባቸው 8 ተከሳሾች ሲሆኑ እነሱም መከላከያ ማስረጃቸውን ሲያቀርቡ ቆይተዋል። ባለፈው ሳምንት ሐሙስ የግራ ቀኙን ማስረጃ የመረመረው የፌዴራሉ ከፍተኛ ፍ/ቤት ሶስተኛ ወንጀል ችሎት 33ኛውን ተከሳሽና እስካለፈው ሳምንት ድረስ በእስር ላይ ከነበሩት 8 ተከሳሾች አንዱ የሆኑትን ሐጂ አብድራህማን ሸሪፍን በነፃ ሲያሰናብታቸው በሌሉቹ 7 ተከሳሾች ላይ የጥፋተኝነት ውሳኔ አስተላልፏል።</p>

<p>ጐራ ለይታችሁ ለፀቡ መንስኤ ሆናችኋል በመባል በዋናነት የሚጠቀሱት 1ኛው ተከሳሽ ሐሚ መሐመድ አወል ረጃና 27ና ተከሳሽ ግራዝማች ሐዲስ ኑር ሁሴንን ጨምሮ በ7ቱ ተከሳሾች ላይ የጥፋተኝነት ውሳኔ ከተቀበለና ፍ/ቤቱ የተከሳሾቹንና የአቃቤ ሕጉን የቅጣት ሀሳብ ከተቀበለ በኋላ የቅጣቱን መጠን ለመወሰን ትናንት ቀጠሮ ሰጥቶ ነበር።</p>

<p>በቀጠሮው መሰረት በርካታ የተከሳሾቹ ቤተሰቦችና ሌሎች የእምነቱ ተከታዮች ጋዜጠኞች ግቢው ውስጥ የተገኙ ሲሆን ጉዳዩን የሚመለከተው የፌዴራሉ ከፍተኛ ፍርድ ቤት ሶስተኛ የወንጀል ችሎት ቢሆንም የተመልካቹ ቁጥር በመብዛቱ ውሳኔው የተነበበው በአንደኛ ችሎት ውስጥ ነበር።</p>

<p>የፌዴራሉ ከፍተኛ ፍ/ቤት 3ኛ ወንጀል ችሎት በሁለቱም ወገን የቀረበውን የቅጣት ማክበጃና ማቅለያ ከተመለከቱ በኋላ የቅጣቱን መጠን እንደሚከተለው ወሰኗል።</p>

<p>በግራዝማች ሐሚ መሐመድ አወል ረጃ የ17 ዓመት ፅኑ እስራት፣ ግራዝማች ሐዲስ ኑር ሁሴን የ17 ዓመት ፅኑ እስራት፣ ሰዓዱ መሐመድ የ13 ዓመት ፅኑ እስራት፣ ሐጂ መሐመድ አመዴ ለማ /የፊታውራሪ አመዴ ለማ ልጅ/ የ13 ዓመት ፅኑ እስራት፣ ሰዓዱ ጀማል የ13 ዓመት ፅኑ እስራት፣ ሰዒድ አህመድ የ8 ዓመት ፅኑ እስራት ኡመር መሐመድ የ8 ዓመት ፅኑ እስራት ተወስኖባቸዋል።</p>

<p>በዚህ የክስ ሒደት ውስጥ አቃቤ ህግ 36 የሰው ማስረጃ እንዳቀረበ ተጠቅሷል። ከ36ቱ የሰው ምስክሮች ውስጥ የአ/አበባ መስተዳድር ፕሬዝዳንት ዓሊ አብዶና ምክትላቸው ካሊድ አብዱራህማን ይገኙበታል። እንዲሁም የያን ጊዜው የክልል 14 ፖሊስ ኮሚሽነር ታጋይ አራንሺ ገ/ተክላይም ከምስርክሮች ውስጥ አንዱ ናቸው።</p>

<p>የዛሬ 5 ዓመት በሮመዳን የጾም ፍቺ ሰሞን በታላቁ አንዋር መስኪድ የዘጠኝ ሰዎችን ህይወት የቀጠፈውና 129ኙ ለማቁሰል አደጋ የዳረገው ውዝግብ ከመከተሉ በፊት ሙስሊም ህብረተሰብ ሕዳር 17/1987 ታላቅ ሰላማዊ ሰልፍ በማድረግ ችግሩ በአጭሩ እንዲቀጭ መንግሥትን አሳስቦ ነበር። ከዚያም ይህ ከፍተኝ ውዝግብ ከመከተሉም በፊት የሐጂ መሐመድ አወል ረጃ ቀኝ እጅ ናቸው የሚባሉት ሰዓዱ ጀማልና ሐጂ መሐመድ አወል ረጃ ወደ መስኪድ እንዳይገቡ የእምነቱ ተከታዮች ሲከላከሉ ቆይተው ነበር። ሆኖም የሙስሊሞችን አቋም በመግፋት ሰዓዱ ጀማል መስጊድ ውስጥ በመግባታቸውና በኋላም በአማኞች ላይ ሽጉጥ በመምዘዛቸው ከፍተኛ ውዝግብ ተነስቶ ነበር። የእምነቱ ተከታዮች የእምነት ቤታችንን አርክሰውታል እኛንም ደፍረውና በማለት አቶ ሰዓዱ ጀማል ላይ ርምጃዎች ለመውሰድ ተገፋፍተው ነበር። ሆኖም ፖሊስ ደርሶ ሰውየውን ነፃ ቢያወጣውም መንግስት ውዝግቡን ከማርገብ አኳያ ሰውየው እንዳይገቡ ማድረግ ሲቻል ይህንን ሳያደርግ ቆይቷል።</p>

<p>ከዚህ በኋላ ነበር የካቲት 14/1987 አቶ ሰዓዱ ጀማል በተመሳሳይ ሽጉጥ ይዘው ወደ መስኪድ የገቡት። ይኼንን ጊዜ ሙስሊሙ ሕብረተሰብ ግልብጥ ብሎ ሰውዬውን ማሳደድ ይይዛል። ሰውየውን በማሳደድ ላይ እንዳለም ሰውየው አምልጠው መስጊዱ አጠገብ ወዳለው ወደሴንትራል ሙዚቃ ቤት ያመራሉ። ሙስሊሙ ህብረተሰብም ሰውየውን ትከታትለው ይሄዳሉ። ይኼን ጊዜ ፖሊስ ሰውየውን ለማትረፍ ለሁለተኛ ጊዜ መከላከል ሲጀምር ህዝቡ «አሁንስ በዛ» በማለት ፖሊስ ጥሶ ለማለፍ ሙከራ ሲያደርግ ፖሊስ ይተኩሳል። ከዚህ በኋላ የእምነቱ ተከታዮች ራስን ለመከላከል በሚል ከፖሊስ ጋር በድንጋይ ግብግብ ይገጥማሉ። ይህ ግርግር ቀኑን ሙሉ ቀጥሎ ነበር። በዚህም 9 የእምነቱ ተከታዮች ሲሞቱ 129 ቆስለዋል። ከቆሰሉትም ውስጥ ፖሊሶች እንደሚገኙበት የክልል 14 መስተዳድር ባወጣው መግለጫ አመልክቶ ነበር።</p>

<p>በዚህ ግጭት በሰው ላይ ከደረሰው ጉዳት እና ሞት ባሻገር የፖሊስ መኪናዎች ተሰባብረዋል። ሙሉ በሙሉ የተቃጠለ የፖሊስ መኪናም ታይቷል። በአካባቢ የነበሩ ሱቆች በተለይም ሴንትራል ኤሌትሮኒክስ ሙዚቃ ቤት ከፍተኝ ውድመት ደርሶበት እንደነበር አይዘነጋም።</p> 

<p>የሁለቱም አንጃ መሪዎች ናቸው የሚባሉት ሐጂ መሐመድ አወል ረጃም ሆኑ ግራዝማች ሐዲስ ኑር ሁሴን የትግራይ ተወላጆች መሆናቸውንለማወቅ ተችሏል። ሐጂ መሐመድ አወል ረጃ ከሙስሊሞች ጋር በፈጠሩት ያለመግባባት ተከሰው ሸሪአ ፍርድ ቤት በቀረቡበት ወቅት በሸሪአ አልዳኝም እስከማለት የዘለቁ ሰው መሆናቸው በወቅቱ ተዘግቦ ነበር። እነዚህ የሃይማኖት አባቶች ከርቸሌም ከወረዱ በኋላ አለመግባባቱ አብሮዋቸው የዘለቀ በመሆኑ ልዩነታቸው ለሌቦችና ነፍሰ ገዳዮች ግምገማ አጋልጧቸው ነበር። በሁለቱ መካከል ያለውን ልዩነት ለማርገብ ጥረት ሲያደርጉ የነበሩት ሐጂ መሐመድ አመዴ ለማ በኋላ ላይ ሙሉ በሙሉ ወደ ሐጂ መሐመድ አወል ረጃ ጎራ በመቀላቀላቸው ልዩነቱ ሳይፈታ ዘልቋል። ሆኖም የሃይማኖት አባቶቹ በከርቸሌ ቆይታቸው ለእስረኛው የሚጠቅሙ በርካታ የልማት ተግባራት መስራታቸውን መረዳት ተችሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 4 ቀን 1992</a></p>

</body>
</html>	
