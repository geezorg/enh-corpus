<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላሙ ውይይት እየተደናቀፈ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰላሙ ውይይት እየተደናቀፈ ነው</h1>


<p>ትናንት ማምሻውን የኢትዮጵያ የውጭ ጉዳይ ሚኒስቴር ለኢትዮጵያ ዜና አገልግሎት ውይይቱን በማስመልከት በሰጠው መግለጫ በኤርትራ ልዑካን አደናቃፊነት ሳቢያ ውይይቱ ተጨባጭ የሆነ ውጤት ያስገኛል የሚል እምነት እንደሌለው ገለፀ።</p>

<p>የሻዕቢያ ልዑካን ወደ ውይይቱ ከመምጣታቸው በፊት የውይይቱ ጊዜ እንዲራዘም ጥረት ማድረጋቸውን ሆኖም ተቀባይነት ባለማግኘታቸው በስብሰባው ለመገኘት መገደዳቸውን የው/ጉ/ሚኒስቴር አስታውቋል። በስብሰባው ከተገኙ በኋላም ውይይቱ መሰረታዊ ጭብጥ እንዳያገኝ እንቅፋት በመፍጠር ላይ መሆናቸውን አክሎበታል። በውይይቱ ተስፋ ያለው ነገር እንደማይጠበቅም ከውጭ ጉዳይ ሚኒስቴር መግለጫ መረዳት ተችሏል።</p>

<p>የአልጄሪያውን ፕሬዝዳንትና የአአድ ሊ/መንበርን በመወከል ውይይቱን በመምራት ላይ ያሉት አህመድ ኦሀያ ሁለቱም አገራት ለሰላም እንዲሰሩ በውይይቱ ላይ መማፀናቸውን ትናንት ምሽት ተገልጿል። ውይይቱ እስከ ትናንት ማምሻውን ድረስ አለመጠናቀቁን ማወቅ ተችሏል።</p>

<p>ይህ በእንዲህ እንዳለ «ሉዓላዊነታችን ሙሉ በሙሉ በሰላም ከተከበረው የጐረሰው ጥይታችን የግድ ካልተተኮሰ አንልም። ከግባችን ግን መድረስ አለብን ግባችንም ሉዓላዊነታችንን የማስከበር ግብ ነው» ሲሉ የቀድሞው የመከላከያ ሚኒስትር ስዬ አብርሃ ገለፁ።</p>

<p>የቀድሞው የመከላከያ ሚኒስትርና በአሁኑ ወቅት የትግራይ መልሶ ማቋቋም /ኤፈርት/ የቦርድ ሊ/መንበር የሆኑት ስዬ አብርሃ ይህን የተናገሩት በሳምንቱ ማብቂያ ለንባብ ከበቃውና «አሰር» ከተባለው የትግርኛ መጽሄት ጋር ባደረጉት ቃለ ምልልስ ነው።</p>

<p>የኢትዮጵያና ኤርትራ ጦርነት ከተከሰተ ወዲህ በወታደራዊ መስክ ተሳትፎ በማድረግ ላይ መሆናቸው የሚታወቀው ስዬ አብርሃ ደርግን በመደምሰሱ ሂደት ከሻዕቢያ የበለጠ ሚና የተጫወተው የኢህአዴግ ኃይል መሆኑንም በቃለ ምልልሱ ወቅት አንስተዋል። ኢህአዴግ ዘመቻ ቴዎድሮስ፣ ዘመቻ ቢሊሱማ ወልቂጡማ፣ ዘመቻ ዋለልኝን በድል አገባዶ ወደ ሸዋ በመገስገስ ከአጠቃላይ የድል ዋዜማ ላይ በደረሰበት ወቅት ሻዕቢያ ግን ለዓመታት በመሸገበት ሳህል በረሃ ወጥቶ ደቀመሀሪ የሚገኙ ኮረብታዎችን ለመያዝ ከደርግ ጋር ይዋጋ ነበር በማለት ገልፀዋል። ሻዕቢያዎች ወያኔዎችን ለዚህ ደረጃ ያበቃናቸው እኛ ነን ስላሉ እኛ ደግሞ ተመልሰን ሻዕቢያዎችን እንዳይጠፉ ያደረግናቸውና ከሳህል ያወጣናቸው እኛ ነን ብለን ምላሽ አንሰጥም። ይኼን መናገሩ ተገቢ አይደለም። እንዲህ ስላሉ እንዲህ እንበላቸው ካልን እኛም ወደእነሱ ደረጃ ወረድን ማለት ነው በማለትም ገልፀዋል።</p>

<p>ሻዕቢያ ማንነቱን መረዳት የማይችልና ራሱን አጉልቶ የሚያይበት መነፅርም በታሪክ ፊት የታወረ ነው ሲሉም ተችተዋል። በኢትዮ ኤርትራ ጦርነት ወቅት በኢትዮጵያ ጠንካራና ብሔራዊ ተዋፅዖው የተሟላ አገር አቀፍ ሠራዊት በመገንባት ረገድ ትልቅ ሥራ መሰራቱንም ገልፀዋል። በተለይም አየር ኃይሉ የተገነባው በዚህ የጦርነት ጊዜ ውስጥ መሆኑን በመጥቀስ ኢህአዴግ አየር ኃይሉን አዳክሞት መቆየቱን በተዘዋዋሪ አምነዋል። በአሁኑ ወቅት በኢትዮ ኤርትራ ጦርነት ዙሪያ የሚደረገውን ዝግጅት በተመለከተም ለቀረበላቸው ጥያቄ ከዘመቻ ፀሀይ ግባት የተሻለ ዝግጅት እንደተደረገ በመግለፅ የሚከተለውን አክለውበታል «እኔ አሁን የበለጠ ልቤ ሞልቶልኛል፤ አመርቂ ውጤትም እናገኛለን» ብለዋል። ሻዕቢያ የሰላሙን መንገድ ለመቀበልም ሆነ ላለመቀበል የሚወስነው በግንባር ያለው ሁኔታ ነው ሲሉም ገልፀዋል።</p>

<p>በሻዕቢያ ግምጋሜ ያን የተወገደውን ሥርዓት ተንተርሰው ኢትዮጵያን አሸንፈናታል የሚል እምነት አላቸው፤ ኢትዮጵያ በርስ በርስ ግጭት የተወጠረች ደካማ አገር እንደሆነች አድርገውም ይመለከታሉ። ያሉት ስዬ አብርሃ «የእኛ አመለካከት ግን ከዚህ የተለየ ነው የተሸነፈው ደርግ ነው። የተሸነፈች አገር የለችም፤ ያሸነፈች እንጂ ኢትዮጵያዊ የሚባል የተሸነፈ ህዝብ የለም» በማለት ተናግረዋል።</p>

<p>አቶ ስዬ አብርሃ ኢህአዴግ ጦርነትን ማሸነፍ ብቻ ሳይሆን መስራትም ይችልበታል በማለት በአንድ ወቅት የተጠቁመበትን አባባል ከአሁኑ የሻዕቢያ ወረራ ጋር በማዛመድ ምላሽ እንዲሰጡ መጽሔቱ ላቀረባላቸው ጥያቄ ደግሞ የሚከተለውን ምላሽ ሰጥተዋል «ጦርነት የሚፈሩ ምናልባትም ስለ ጦርነት የሚያውቁ ሰዎች ናቸው። ነገር ግን ተገደው ከገቡበት እንዴት እንደሚደረግ ስለሚያውቁበት የሚከብዳቸው ነገር አይኖርም። አትግፉን ጦርነት ምን እንደሚጠይቅ ከማንም በላይ እናውቃለን አማራጭ እሱ ነው ካላችሁ፣ ገፍታችሁ ከመጣችሁ ግን እንዴት እንደሚደረግ እናውቃለን ነው ያልኩት። የሻዕቢያ መሰረታዊ ስህተቱ ይኸው ነው ያውቁናል። አልሀችንንም ሙያችንንም ያውቁታል። ወሎአችንም አይጠፋቸውም በማለት ገልፀዋል። የሕወሃት ፖሊት ቢሮ የሆኑት ስዬ አብርሃ ወታደራዊ ስልጠና የወሰዱት ኤርትራ ውስጥ መሆኑ በዚሁ ቃለ ምልልስ ውስጥ ተናግረው ኤርትራ ውስጥ መሰልጠን ከሻዕቢያ የማያሳንስ መሆኑንም ገልፀዋል። ከተማረኩ የቀድሞ ወታደሮች ስልጠና መገኘቱንም አክለውበታል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 25 ቀን 1992</a></p>

</body>
</html>	
