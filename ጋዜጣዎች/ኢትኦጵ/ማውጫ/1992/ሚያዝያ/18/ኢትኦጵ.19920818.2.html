<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰለሞን ተካልኝ መጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሰለሞን ተካልኝ መጣ</h1>


<p>በታዋቂውና በቅርቡ ከዚህ ዓለም በሞት በተለየው የግጥምና የዜማ ደራሲ በተመስገን ተካ ደራሲነት ከ3 ዓመታት በፊት ባወጣው ካሴት ከፍተኛ ተቀባይነት ያገኘው ሰለሞን ተካልኝ የኢትዮጵያ ሕዝብ ችግሮችና ብሶቶች የሚንፀባረቁበት አዲስ ካሴት ወደሃገር ቤት ልኳል። ካሴቱም ከዛሬ ጀምሮ በገበያ ላይ የሚውል መሆኑን ለማወቅ ተችሏል።</p>

<p>አርቲስት ሰለሞን ተካልኝ በአሜሪካን ሀገር ያሳተመውንና እዚያው ገበያ ላይ ያዋለውን ካሴት በሀገር ውስጥ ለማከፋፈል ሙዚቃ ቤቶች ፍርቻ እንደነበረባቸው ለዝግጅት ክፍላችን ገልጿል። ሙዚቃ ቤቶች የሰለሞን ተካልኝን ካሴት ለማከፋፈል የፈሩት የሕዝቡን ስሜቶች የሚገልፁ ግጥሞች በካሴቱ ውስጥ በብዛት በመካተታቸው እንደሆነም ሰለሞን ተካልኝ አስረድቷል። በአጠቃላይ የዘፈኖቹን ግጥሞች የፃፈው በቅርቡ ከዚህ ዓለም በሞት የተለየው ተመስገን ተካ መሆኑንም ጬምሮ ገልጾልናል። ዘፈኖች በሙዚቃ ያቀነባበረውና ኦርጋን በመጫወት ያጀበው ቀደም ሲል በሀገር ፍቅር ቴአትር በኋላ በአክሱማይት ባንድ ውስጥ ሲሰራ የነበረው ዳንኤል ወ/ገብርኤል መሆኑንም መረዳት ተችሏል።</p>

<p>ቀደም ሲል ከ3 ዓመታት በፊት ከተሰራው ካሴት በተሻለ የሕዝቡ ብሶት የተዳሰሰበት መሆኑ የገለፀው ሰለሞን ተካልኝ ስለ ኢትዮ ኤርትራ ጦርነትና ስለሌሎችም ሀገራዊ ጉዳዮች የተዜሙ ዜማዎች በካሴቱ ውስጥ መካተታቸውን ዘርዝሯል። በሰለሞን ተካልኝ አዲስ ካሴት ውስጥ በአጠቃላይ አምስት ያህል ወቅታዊና ሃገራዊ ግጥሞች ተካተዋል።</p>

<p>ሰለሞን ተካልኝ በህዳር ወር 1989 ባወጣው «ሁሉም ዜሮ ዜሮ» በተሰኘው ካሴቱ ከፍተኛ ተቀባይነት አግኝቶ ነበር። የሰለሞን ተካልኝን የያን ግዜውንም ሆነ የአሁኑን ዜማዎች ግጥም የፃፈውና በቅርቡ ከዚህ ዓለም በሞት የተለየው ተመስገን ተካ ደግሞ ሃገራዊ ጉዳዮችን የሚዳስሱ ግጥሞች በመፅኣፍ የታወቀና ሃገሩን የሚወድ እንደነበር ብዙዎች ይመሰክሩለታል።</p>

<p>ይህ በእንዲህ እንዳለ ገጣሚና መምህር የነበሩት ደበበ ሰይፉ ከትናንት በስቲያ ከዚህ ዓለም በሞት መለየታቸው ታውቋል። የቀብራቸው ሥነሥርዓትም በትናንትናው ዕለት ከሰዓት በኋላ በቅዱስ ዮሴፍ ቤተክርስቲያን ተፈፅሟል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 18 ቀን 1992</a></p>

</body>
</html>	
