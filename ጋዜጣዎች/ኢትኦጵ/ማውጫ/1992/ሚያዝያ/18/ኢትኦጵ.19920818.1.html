<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አራት አውቶብስ ሠራዊት ሐዲያ ዞን ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አራት አውቶብስ ሠራዊት ሐዲያ ዞን ገባ</h1>


<p>ከግንቦቱ 1992 ምርጫ ጋር በተያያዘ ዜጐች ለሞት ለእሥራትና ለእንግልት በተጋለጡበት በሐዲያ ዞን ውስጥ የሰፈረው ፈጥኖ ደራሽ የፖሊስ ኃይል አካባቢውን እንዲለቅ በሚጠየቅበት በአሁኑ ወቅት ተጨማሪ ታጣቂ ኃይል ወደአካባቢው መግባቱን ከአካባቢው የደረሰን ዜና ያስረዳል።</p>

<p>በአካባቢው በተቃዋሚነት የሚንቀሳቀሰው የሐዲያ ብሔር ዴሞክራሲያዊ ድርጅት ሚያዝያ 10/1992 ባወጣው መግለጫ በአካባቢው የሰፈረው የፈጥኖ ደራሽ ፖሊስ ኃይል ያለምንም ቅድመ ሁኔታ ለቆ እንዲወጣ ጠይቆ ነበር። ይሁን እንጂ በዶ/ር በየነ ጴጥሮስ የሚመራው ይኸው ድርጅት መግለጫውን ካወጣ ከ5 ቀናት በኋላ መንግስት ተጨማሪ 4 አውቶብስ የመከላከያ ሠራዊት አባላት መንግስት ወደአካባቢው ለምን እንዳስገባ በግልፅ ያስቀመጠው ምክንያት የለም። ይሁን እንጂ አራት አውቶብስ ሞልተው የመጡት ሁሉም የክልሉ ተወላጆችና ቦርድ የወጡ ወታደሮች መሆናቸውን የአካባቢው ካድሬዎች ለህዝቡ በመናገር ላይ መሆናቸውን ተያይዞ የመጣው ዜና ያስረዳል። አራት አውቶብስ ሙሉ ወታደሮች ያውም ከአንድ አካባቢው እንዴት ቦርድ ሊወጡ ይችላሉ? በማለት የአካባቢው ተወላጆች ሁኔታውን በጥርጣሬውና በጥንቃቄ እየተከታተሉ ይገኛሉ።</p>

<p>አንዳንድ የአካባቢው ተወላጆች እንደሚናገሩት መንግስት አራት መኪና ሙሉ የክልሉ ተወላጆችን ከግንባር አንቀሳቅሶ ወደዚህ ያመጣው ምርጫውን ለማደናቀፍ እንዲሁም ወታደሮቹን በመራጭነት በመሳተፍ ለኢህአዴግ እጩዎች ከፍተኛ ድምፅ ለማስገኘት የታሰበ መሆኑንም ይናገራሉ። ይህ ሁሉ የታጠቀ ኃይል ባለበት ሁኔታ የሚካሄደው ምርጫ በአካባቢው ሁከትን እንዳይፈጥርና ዕልቂትም እንዳይከተል የብዙዎች ሥጋት ሆኗል። በሃዲያ ዞን ከምርጫ ጋር በተያያዘ ሰዎች በአደባባይ መገደላቸው በአደባባይ እየተገረፉ መዞራቸውን የአንድና የሁለት ዓመት ህፃናትም ጨምሮ በመቶዎች የሚቆጠሩ ሰዎች መታሰራቸው እንዲሁም ቤቶችና ንብረቶች እንዲቃጠሉ መደረጋቸውም ይታወቃል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 18 ቀን 1992</a></p>

</body>
</html>	
