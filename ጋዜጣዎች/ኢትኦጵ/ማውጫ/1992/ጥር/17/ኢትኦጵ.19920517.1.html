<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግሎባላይዜሽን በኢትዮጵያ ኢኮኖሚ ላይ ግልፅ ጫና እንዳላሳደረ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ግሎባላይዜሽን በኢትዮጵያ ኢኮኖሚ ላይ ግልፅ ጫና እንዳላሳደረ ተገለፀ</h1>



<p>የኢትዮጵያ ኢኮኖሚ ባለሙያዎች ማኅበር ባለፈው ዓርብ በሰሜን ሆቴል ባዘጋጀው ውይይት ላይ ግሎባላይዜሽን በኢትዮጵያ ኢኮኖሚ ላይ ግልፅ የሆነ ጫና እንዳላሳረፈ ተገለፀ።</p>

<p>በውይይቱ ወቅት የግሉን ክፍለ ኢኮኖሚ ወክለው የተገኙት ከአዲስ አበባ ንግድ ምክር ቤት የመጡት አቶ አሥራት በቀለ ግሎባላይዜሽን በዝባዥ አሰራሩን (ሲስተሙን) በሰፊውና በተከታታይ ለረዥም ጊዜ ዘርግቶ ጥቅማችንን እንደሚቆጣጠረው አስረድተዋል። አቶ አሥራት ግሎባላይዜሽን የሰው ኃይል ዝውውርን ሳይቀር ለመገደብ እንደሚጣጣርም አውስተዋል። በአንዳንድ ሀገሮች የተፅዕኖው ጭላንጭል እየታየ ቢሆንም እንደ ኢትዮጵያ በመሳሰሉ ሀገሮች ግን ግልፅ ጫናዎች እስካሁን እንዳልታዩ ገልፀዋል።</p>

<p>ግሎባላይዜሽን ያሰጋናል ወይስ ተስፋ ሊሆነን ይችላል በማለት የጠየቁት ደግሞ በአዲስ አበባ ዩኒቨርስቲ የኦክስፎርድ ዩኒቨርስቲ ተጋባዥ ሌክቸረር ዶ/ር ኃይሌ ክብረት ናቸው። እንደእሳቸው አባባል ግሎባላይዜሽን አዲስ ክስተት አይደለም። በየዕለቱ 1.3 ትሪሊዮን ዶላር የንግድ እንቅስቃሴ በዓለም ዙሪያ እንደሚካሄድ የገለፁት ዶ/ር ኃይሌ ይህም ማለት ከኢትዮጵያ አማካይ ዓመታዊ ገቢ 160 ጊዜ እጥፍ እንደሆነ አስረድተዋል። ይህም የኮሚኒኬሽን ቴክኖሎጂን በማበልፀግ ቅፅበታዊ የንግድ እንቅስቃሴዎችን አጠናክሯል ብለዋል።</p>

<p>ሌላኛው የውይይቱ ተሳታፊ አንጋፋው ኢኮኖሚስት ዶ/ር በፈቃዱ ደግፌ አንዳንድ ሁኔታዎችን ሳናስተካክል በግሎባላይዜሽን ስም ብቻ በራችንን ከፍተን (ኦፕን ዶር ፖሊሲን) ተግባራዊ ካደረግን ኢትዮጵያ ማለት ምንም ማለት ትሆናለች፤ የጂኦግራፊ ቦታን ብቻ ይዛ የምትገኝ እንጂ» ሲሉ የግሎባላይዜሽን አደገኛነት አሳይተዋል። መደጋገፍ ብሎ ነገር በግሎባላይዜሽን ውስጥ ስፍራ እንደሌለውና ተደጋግፎ በመጓዝ ፈንታ በውድድር የተተካ መሆኑን ያወሱት ዶ/ር በፈቃዱ በዚህ ሂደት ከሳሪዎች ወይም ተሸናፊዎች ምንም እንደማያገኙም አስረድተዋል።</p>

<p>በዶ/ር በፈቃዱ እምነት ይህንን ለመቋቋም ለዓመታት የሚዘልቅና ብሔራዊ ጥቅማችንን የሚያስከብር ራዕይ እንዲኖረን ያስፈልጋል።</p>



<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 17 ቀን 1992</a></p>

</body>
</html>	
