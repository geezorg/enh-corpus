<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳኑ ፕሬዝዳንት ትናንት አሥመራ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሱዳኑ ፕሬዝዳንት ትናንት አሥመራ ገቡ</h1>


<p>ባለፈው ሐሙስ ጥር 4/1992 ሱዳን መዲና ካርቱም የገቡት የኤርትራው የውጭ ጉዳይ ሚኒስትር ኃይሌ ወ/ተንሳይ በዚህ ጉብኝታቸው ካርቱም የሚገኘውን የኤርትራ ኤምባሲ ይከፍታሉ ተብሎ እንደሚጠበቅ ሮይተር ዘገበ። የኤርትራ ከፍተኛ የልዑካን ቡድንን በመምራት ባለፈው ሐሙስ ካርቱም የገቡት ኃይሌ ወ/ተንሣይ ከሱዳን ከፍተኛ ባለሥልጣናት ጋር በሁለቱ ሀገሮች ጉዳይ ላይ ተወያይተዋል። ኤርትራ ከሱዳን ጋር በዲፕሎማሲ በኢኮኖሚ በማህበራዊና በባህል የጠበቀ ግንኙነት እንዲኖራት እንደምትፈልግም አቶ ኃይሌ ወ/ተንሣይ መግለፃቸውን ሮይተር አመልክቷል።</p>

<p>የሱዳንና የኤርትራ የፀጥታ ኮሚቴ ስብሰባ የፊታችን ሐሙስ በሱዳን ከሰላ ውስጥ መሆኑንም «አላንባ» የተሰኘውን የሱዳን ጋዜጣ በመጥቀስ ሮይተር ዘግቧል። እ/ኤ/አ ባለፈው ዓመት አጋማሽ ኳታር መዲና ዶሃ ላይ ፕ/ት አልበሽርና ፕ/ት ኢሣያስ የደረሱበትን ስምምነት መነሻ በማድረግ ለአራተኛ ጊዜ በሚካሄደው የሁለቱ ሀገሮች የጋራ ፀጥታ ኮሚቴ ስብሰባ በድንበር ቁጥጥር በንግድ ልውውጥና በፀጥታ ጉዳዮች ላይ የሚነጋገር መሆኑም ተመልክቷል።</p>

<p>ይህ በእንዲህ እንዳለም የሱዳኑ ፕሬዝዳንት ጄኔራል ዑመር ሐሰን አልበስሽር በትናንትናው ዕለት አስመራ መግባታቸው ታውቋል። የሱዳን ፕሬዝዳንት ዑመር ሐሰን አልበሽር ትናንት ከቀትር በኋላ አስመራ እንደገቡ ለጋዜጠኞች በሰጡት መግለጫ የጉብኝታቸው ዓላማ ተቋርጦ የነበረውን የሱዳንና የኤርትራን ግንኙነት ወደነበረበት ለመመለስና ከነበረበትም ይበልጥ ለማጎልበት እንደሆነ አስረድተዋል። የኤርትራ የሱዳን ግንኙነት ወደቀድሞው መመለስ ለቀጠናው ሰላም አዎንታዊ አስተዋፅዖ እንደሚያደርግም ፕሬዝዳንት አልበሽር ለጋዜጠኞቹ በሰጡት መግለጫ አመልክተዋል።</p>

<p>ኳታር መዲና ዶሃ ላይ ኤርትራና ሱዳንን ለማስታረቅ የተደረጉ ጥረቶች ከኳታር ቤተመንግስት ዕልፍ ማለት ባለመቻላቸው ሁለቱም መሪዎች ወደሀገራቸው እንደተመለሱ ሲካሰሱና በመሳሪያም ሲሞካከሩ መቆየታቸው ይታወሳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 10 ቀን 1992</a></p>

</body>
</html>	
