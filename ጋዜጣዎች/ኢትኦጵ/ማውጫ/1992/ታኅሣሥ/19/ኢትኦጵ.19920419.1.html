<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነበዛወርቅ አስፋው በአሜሪካ ያሰባሰቡትን ገንዘብ ይዘው መጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነበዛወርቅ አስፋው በአሜሪካ ያሰባሰቡትን ገንዘብ ይዘው መጡ</h1>


<p>የፊታችን ቅዳሜ የሚገባው የፈረንጆች 2ሺ ዓመተ ምህረት በተለይ በሰለጠነው ዓለም አደጋና ጉዳት ያስከትላል የሚሉ ዜናዎች በመሰራጨታቸው ከዚህ ጋር በተያያዘ 47ሺ ያህል በአሜሪካ የሚኖሩ ኢትዮጵያውያን ወደሀገራቸውና በመግባት ላይ መሆናቸው ሲታወቅ ለተፈናቃዮችና ለሠራዊቱ ማጠናከሪያ ገንዘብ ያሰባሰቡ አርቲስቶችም በተመሳሳይ ከአሜሪካ አ/አበባ ገብተዋል።</p>

<p>ድምፃዊ ፀሐዬ ዮሐንስ ምንም እንኳን በሸራተን ሆቴል በሚከበረው በዓል ታጋባዥ ድምፃዊ ቢሆንም ወደኢትዮጵያ የሚመጣው ለመዝፈን ብቻ ሣይሆን የተፈራውንም አደጋ ለመሸሽ ጭምር መሆኑን ለቪኦኤ ጋዜጠኞች ሲገልጥ ተደምጧል። ውሃና መብራት እንደሚጠፋ ትራንስፖርት እንደሚቋረጥ ወዘተ መገናኛ ብዙሃን በማሳሰብና ፍርሃትን በማንገስ ላይ መሆናቸውንም ከገለፃው መረዳት ተችሏል።</p>

<p>47ሺህ ያህል ኢትዮጵያውያን ከአሜሪካ ሌሎችም ከአውሮፓና ከሌሎችም አህጉራት በመምጣት ላይ በመሆናቸው ከተጠቃሾቹ ቦታ ወደአዲስ አበባ የሚደረጉ በረራዎች እስከበዓሉ ድረስ የሞሉ መሆናቸውን ይህም ደግሞ በኢትዮጵያ አየር መንገድ ብቻ ሳይሆን ሌሎችንም እንደሚጨምር ዘገባዎች አረጋግጠዋል። በዚህም የተነሳ ኢትዮጵያውያኑ በጅቡቲ ወዘተ እያደረጉ በመምጣት ላይ መሆናቸውም ተመልክቷል።</p>

<p>ለተፈናቃይ ወገኖችና ለሰራዊቱ ማጠናከሪያ የሚሆን ገንዘብ ያሰባሰቡ አርቲስቶች በሳምንቱ ማብቂያ ከአሜሪካ አዲስ አበባ መግባታቸው ተመልክቷል። በዛወርቅ አስፋውን ጨምሮ ሌሎች የሙዚቃ ሰዎችን ያካተተው ቡድን ይህን እርዳታ አሰባስቦ ወደሃገር ቤት መምጣቱ ሲታወቅ እነበዛወርቅ አስፋው ይዘው የመጡትን ገንዘብ ለብሔራዊ እርዳታ አስተባባሪ ኮሚቴ በዚህ ሳምንት ውስጥ ይሰጣሉ ተብሎ ይጠበቃል። በዛወርቅ አስፋው በአሁኑ ወቅት ወደቁልቢ ገብርኤል መሄዷንም መረዳት ተችሏል።</p>

<p>ይህ በዚህ እንዳለ አፍሪካን ሚሊኒየም ተብሎ በሸራተን አዲስ ለማክበር ሸራተን አዲስ በከፍተኛ ዝግጅት ላይ ነው። በዚህ ዝግጅት ከ4000 እስከ 4500 ትኬት እንደሚሸጥ ሲገለፅ ከኬንያ፣ ከጅቡቲ እና ከአጐራባች ሀገሮች፣ ከአውሮፓ ከስዊዘርላንድ፣ ከስካንዴኒቪያ ሀገሮች ከጣልያን ከፈረንሳይና ከሌሎች አገሮች ስፍራ ያስያዙ እንግዶች እንዳሉ ተገልጿል።</p>

<p>በዚህ በዓል ላይ ፓፓ ዌምባ፣ ወንድማማቾቹ ቶሌ ኩንዳ፣ ማክሲ ፕሪስት የአፍሪካን የዳንስ ስልት ይዘው ሲቀርቡ ከኢትዮጵያ አስቴር አወቀና ፀሐዬ ዮሐንስ ይገኙበታል። ለዚህ ዝግጅት የመግቢያ ዋጋ ለአንድ ሰው 1000 የኢትዮጵያ ብር ነው።</p>


<p class="align-center"><a href="/Gazettas/Ifoyta/info/Ifoyta.sera.html">ከእፎይታ ታሕሳስ 19 ቀን 1992</a></p>

</body>
</html>	
