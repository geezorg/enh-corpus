<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሥልጣን የተባረሩ ሁለት ባለሥልጣናት ሀገር ለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሥልጣን የተባረሩ ሁለት ባለሥልጣናት ሀገር ለቀቁ</h1>

<h2 class="align-center">የታምራት ላይኔ ሚስትና ልጆች አሜሪካ ገቡ</h2>


<p>በአሁኑ ወቅት የ15 ዓመታት እስራት ተፈርዶባቸው በአዲስ አበባ ማረሚያ ቤት /ከርቸሌ/ የሚገኙት የአቶ ታምራት ላይኔ ባለቤትና ልጃቸው ከሀገር መውጣታቸው ሲታወቅ የአ/አበባ መስተዳደር የኢኮኖሚ ዘርፍ ኃላፊ የነበሩት አቶ አስታጥቄ ጫካና የክልሉ ስፖርት ኮሚሽነር የነበሩት አቶ ፈለቀ ወልዴ ከአገር መኮብለላቸውን «ፎርቹን» ጋዜጣ ዘገበ።</p>

<p>«ፎርቹን» የተባለው ሣምንታዊ የእንግሊዘኛ ጋዜጣ ባለፈው እሁድ «የቀድሞ የከተማዋ ባለሥልጣናት ሐገር ለቀቁ» በሚል ርዕስ ባወጣው ዜና ከ6 ወራት በፊት በክልሉ ም/ቤት ተገምግመው ከስልጣን የተነሱት የአ/አበባ መስተዳድር የኢኮኖሚ ዘርፍ ኃላፊ ካናዳ መግባታቸውን የክልሉ ስፖርት ኮሚሽነር የነበሩት አቶ ፈለቀ ወልዴም አሜሪካ መድረሳቸውን ምንጮችን በመጥቀስ ዘግቧል።</p>

<p>አቶ አስታጥቄ ጫካ ከስልጣን የተወገዱት በደርግ ጊዜ የተወረሰ ቤት ለቀድሞው የቤቱ ባለቤት ለሆኑት ግሪካዊ ዜጋ ከመመለሳቸው ጋር በተያያዘ መሆኑን ጋዜጣው ዘግቧል። አቶ አስታጥቄ ቤቱን የቀድሞው ባለንብረት ልጅ ለሆነችውና ከግብፅ ሀገር ለመጣችው ግለሰብ እንዲመለስ ለቀበሌና ለወረዳ መስተዳድር ትዕዛዝ ማውረዳቸውን ይህም ትዕዛዝ በክልሉ ባለሥልጣናት አለመታወቁ አቶ አስታጥቄን በግምገማ እንዲነሱ እንዳደረጋቸው ተመልክቷል።</p>

<p>ጋዜጣው ባያረጋግጥም አቶ አስታጥቄ በካናዳ ጥገኝነት በመጠየቅ ላይ መሆናቸውን የገለፀ ሲሆን በአዲስ አበባ የካናዳ ኤምባሲ የስደተኞች ክፍል ስለጉዳዩ ተጠይቆ የጥገኝነት ጥያቄ ጥንቃቄ የሚያሻው በመሆኑ መረጃ ለመስጠት ያስቸግራል ብሏል። ሆኖም ስለአቶ አስታጥቄ የሚያውቀው ነገር አለመኖሩንም አመልክቷል።</p>

<p>የቀድሞው የስፖርት ኮሚሽነርም በኬንያ በኩል ወጥተው አሜሪካ እንደሚገኙ የገለፀው ይኸው ጋዜጣ አቶ ፈለቀ ከስልጣናቸው የተነሱት የአበበ በቂላ ስታዲዮም ግንባታ በመጓተቱ፣ እንዲሁም ለስታዲየሙ ማሰሪያ የተገዙ ማቴሪያሎችን አቶ ፈለቀ ለመኖሪያ ቤታቸው ማሰሪያ በማዋላቸውና በመሳሰሉት መሆኑን ከዘገባው ለመረዳት ተችሏል። ሁለቱም ግለሰቦች ስራና ስልጣናቸው ከማጣት ውጭ ክስ ያልተመሰረተባቸው መሆኑንም «ፎርቹን» ጨምሮ ገልጿል። እነአቶ አስታጥቄ ለምን ክስ አልተመሰረተባቸውም የሚል ጥያቄ በአንድ ወቅት ለአቶ ዓሊ አብዶ የአ/አበባ መስተዳድር ፕሬዝዳንት ቀርቦላቸው እንደነበር ይታወሳል። አቶ ዓሊ አብዶም ክስ ያልተመሰረተው ለጊዜው ማስረጃ ባለመገኘቱ ነው ማለታቸው አይዘነጋም።</p>

<p>የቀድሞው ምክትል ጠ/ሚ/ርና የመከላከያ ሚ/ር አቶ ታምራት ላይኔ የ15 ዓመት እስራት ተፈርዶባቸው ወህኒ በሚገኙበት በአሁኑ ወቅት ባለቤታቸውና ልጃቸው ከሀገር መውጣታቸው የታወቀ ቢሆንም በማን ድጋፍና እንዴት እንደወጡ የሚታወቅ ነገር የለም። </p>

<p>አቶ ታምራትን በአሁኑ ወቅት ከርቸሌ እየሄደ የሚጠይቋቸው እህታቸውና ሌሎች ቤተሰቦቻቸው ሲሆኑ ጊዜ አይተው ዘመም የማይሉ የቀድሞ ወዳጆቻቸውም እንደሚጠይቋቸው ከእስር ቤት ምንጮች ለመረዳት ተችሏል። አቶ ታምራት ቀደም ሲል በቤተሰቦቻቸው የሚጎበኙበት ሰዓት ከሌሎች እስረኞች የተለየ ነበር። በአሁኑ ወቅት ከሌሎች እስረኞች ጋር ዘወትር ቅዳሜና እሁድ እንደሚጎበኙም ለማወቅ ተችሏል። የኢትዮጵያ መምህራን ማህበር ፕሬዝዳንትና የፖለቲካል ሳይንስ ምሁር ዶ/ር ታዬ ወ/ሰማያትና አቶ ታምራት ላይኔ አንድ ስፍራ መታሰራቸውንም የእስር ቤት ምንጮች ይገልፃሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 19 ቀን 1992</a></p>

</body>
</html>	
