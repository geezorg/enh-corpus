<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባለሙያዎች የሰደድ እሳቱን በአጭር ጊዜ ውስጥ እንቆጣጠረዋለን አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባለሙያዎች የሰደድ እሳቱን በአጭር ጊዜ ውስጥ እንቆጣጠረዋለን አሉ</h1>


<p>በኢትዮጵያ የተፈጥሮ ደኖች ላይ በከፍተኛ ደረጃ ጉዳት እያደረሰ ያለውን እሳትን ማጥፋት በሚቻልበት ሁኔታ ላይ ከጀርመንና ከደቡብ አፍሪካ የተወጣጡ ኤክስፐርቶች ጥናት አድርገዋል። ግብርና ሚኒስቴር ያደረገውን ጥሪ ተቀብለው በቅድሚያ የደረሱት በጀርመን ሀገር የሚገኘው ዓለም አቀፍ የቃጠሎ ቁጥጥር ማዕከል (ጝጽምጭ) ባለሙያዎች ናቸው። ቡድኑም የተመራው በማዕከሉ ዳይሬክተር በዶ/ር ጆሃንስ ጉልድመር ሲሆን ቡድኑ ባለፈው ዓርብ በባሌና ቦረና ተንቀሳቅሶ የራሱን ጥናት አድርጓል። የደቡብ አፍሪካ ባለሙያዎችም እሁድ ዕለት ወደ ሥፍራው ተንቀሳቅሰው ተመሳሳይ ቅኝትና ጥናት ያደረጉ ሲሆን አንድ አሜሪካዊ ባለሙያም ከሁለቱ ሀገራት ባለሙያዎች ጋር አብረው በመሥራት ላይ መሆናቸው ታውቋል።</p>

<p>በባሌና በቦረና ዞን በሄሊኮፕተር የአየር ቅኝት በማድረግ ጥናት ሲያደርግ የነበረው የባለሙያዎች ቡድን ሰኞ ዕለት ለጋዜጠኞችና ለዲፕሎማቶች መግለጫ ሰጥቷል። የጀርመኑ ቡድን መሪ ዶ/ር ጐልድመር በሰጡት በዚሁ መግለጫ በባሌ ዞን ብቻ ከ26 ሺ ሔክታር በላይ የክልሉ ደኖች መውደማቸውን፣ ከ800 እስከ 1 ሺ የሚጠጉ የተፈጥሮ የቡና ዛፎች መቃጠላቸውን፣ 25 ቤቶች መንደዳቸውን ምስክርነት ሰጥተዋል። በቦረናውም ከ20 ሺ ሔክታር በላይ ደን መውደሙም ተዘግቧል። ቡድኑ እሳቱን ለማጥፋት በአየር መጠቀም የግድ በመሆኑ ይህ ደግሞ ከፍተኛ ወጪ ስለሚጠይቅ ዓለም አቀፍ ትብብር እንደሚያስፈልግ ገልጿል። አቅም ያላቸው መንግስታት ትብብር እንዲያደርጉም ጠይቋል። ደቡብ አፍሪካ ጠቋሚ አውሮፕላንና 4 ልዩ ልዩ ባለሙያዎችን የያዘ ቡድን፣ የአሜሪካ መንግሥት የሳተላይት መረጃ ትብብር ለማድረግና ጀርመን ደግሞ ሄሊኮፕተሮችና እሣት ማጥፊያ ኬሚካሎች እንደሚያቀርቡ ተጠቁሟል።</p>

<p>በዚህም መሠረት እሳቱን የማጥፋቱ ሥራ ከሐሙስ በኋላ የሚጀመር ሲሆን ከ7 እስከ 10 ቀናት ባለው ጊዜ ውስጥ እንደሚጤናቀቅም ታውቋል። በአሁኑ ወቅት አገሪቱ ኳላት የተፈጥሮ የደን ሀብት ውስጥ 2.7 ሚሊዮን ሔክታር ያህል ብቻ የቀራት ኢትዮጵያ ዛሬ ደግሞ በቀናት ውስጥ ከ50ሺ ሔክታር በላይ የደን ሃብቷን ማጣቷ አሳሳቢ ሆኗል። የወደሙትን ደኖች ለመተካት ቢያንስ የ10 እና የ20 ዓመት ጊዜ እንደሚያስፈልግም ባለሙያዎች ይናገራሉ።</p>

<p>በኦሮሚያ ዞን በሻኪሶ ወረዳ የተቀሰቀሰውን እሣት ለማጥፋት የአካባቢው ህዝብ ቢረባረብም እሳቱ ከመጥፋት ይልቅ አድማሱን በ12 አቅጣጫዎች በማስፋት 22 ሺህ ሔክታር ደን 12 መኖሪያ ቤቶች አውድሟል። እንዲሁም በመቶዎች የሚቆጠሩ የዱር እንስሳት አልቀዋል። አደጋውን በማድረሱ የተጠረጠሩ 72 ሰዎች መያዛቸውም ተመልክቷል። በኢሊባቡር ዞን በተስፋፋው እሳት የመንገድ ምሰሶዎችን ለብልቦ በመጣሉ በደሌ ከተማ የኤሌትሪክ አገልግሎት እስከማጣት መድረሷ ተመልክቷል።</p>

<p>ይህ በሀገሪቱ ምትክ አልባ በሆኑ የተፈጥሮ ደኖችና የዱር እንስሳት ላይ የደረሰው አደጋ እልባት ባላገኘበትና ትርጉም ያለው መፍትሔ ባልተሰጠበት በአሁኑ ወቅት እሳቱ ወደ ጅጅጋ በመሻገር በቆራሔ ዞን 685 ቤቶች ሙሉ በሙሉ ወድመዋል። 20 ሰዎችን በእሳቱ ተለብልበዋል። በዚህም 5 ሺህ ያህል ሰዎች መጠለያ አልባ መሆናቸው ተመልክቷል።</p>

<p>በተመሳሳይ በቤንሻንጉል ጉምዝ ክልል 4 ወረዳዎች ማለት በባንቢስ፣ በኩምሩክም በኮምሽና፣ በሶርቆሌ ወረዳዎች በተቀሰቀሰው እሳት 52 ሔክታር ሙዝ፣ 1 ሔክታር ማንጐ፣ 22 ሔክታር ሰብል፣ 150 ኩንታል እህል፣ 10 ሺህ ብር የሚገመቱ ቁሳቁሶችና እንዲሁም 10 የሣር ቤቶች ከነሙሉ ንብረታቸው ማውደሙ ተመልክቷል። ሌላው እስከ አሁን በመገናኛ ብዙሃን ትኩረት ያልተሰጠው በምስራቅ ሐረርጌ ቀርሳ ወረዳ ዮጋ በተባለ ቦታ የካቲት 19 የተቀሰቀሰው እሳት 2 ህፃናትን መግደሉም ተመልክቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 29 ቀን 1992</a></p>

</body>
</html>	
