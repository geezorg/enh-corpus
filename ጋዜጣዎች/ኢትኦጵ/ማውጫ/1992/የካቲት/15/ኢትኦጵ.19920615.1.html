<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሶስት ጋዜጦች ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሶስት ጋዜጦች ታገዱ</h1>


<p>በኢትዮጵያ ነፃ ፕሬስ ውጤቶች ላይ በመንግስት በኩል የሚካሄደው ጫና እንዲረግ ከተለያዩ ክፍሎች እየቀረበ ባለበት በአሁኑ ወቅት የማስታወቂያና ባህል ሚኒስቴር ቀደም ሲል ከ12 ያለነሱ ነፃ ጋዜጦች ከህትመት ውጪ እንዲሆኑ ማገዱ ሲታወስ አሁንም በሌሎች ሶስት ጋዜጦች ላይ ተመሳሳይ እገዳ መጣሉን የኢትዮጵያ ነፃ ጋዜጠኞች ማኅበር /ኢነጋማ/ አስታወቀ።</p>

<p>ኢነጋማ በትናንትናው ዕለት ባወጣው መግለጫ እንዳመለከተው ከህትመት የታገዱት ጋዜጦች አትኩሮት፣ ሞረሽ፣ ጎህ ናቸው።</p>

<p>በኢትዮጵያ የነፃ ፕሬስ ባህል እንዲዳበርና እንዲጠነክር ያልተቆጠበ ድጋፍ ማድረግ የሚጠበቅበት መንግስት ችግሮቹን ከተጨባጭ ሁኔታ አኳያ በመቃኘት ገንቢ የመፍትሔ ርምጃዎች እንደሚወስድ ኢነጋማና አባላቱ በትዕግስት ሲጠባበቁ መቆየታቸውን የሚያስረዳው የማህበሩ መግለጫ ተጨባጭ ሁኔታዎችን ያላገናዘቡና ግዴታን ብቻ በመጠየቅ የሚተላለፉት መመሪያዎች ከገንቢነት ይልቅ የአፍራሽነት ሚናቸው እየጎላ መሆኑን አስረድቷል።</p>

<p>ኢነጋማ አባል የሆነበትና ከ400ሺ በላይ ጋዜጠኞችንና የጋዜጠኞች ማኅበራትን በበላይነት በሚያስተባብረው ዓለም አቀፍ ጋዜጠኞች ፌዴሬሽን /አይ.ኤፍ.ጂ/ አማካይነት በዓለም ዙሪያ የሚገኙ የፕሬስ ተቋማት ለጠ/ሚ መለስ ዜናዊና ለፍትህ ሚኒስትር አቶ ወረደወልድ ወልዴ በላኩት መልዕክት ለነፃው ፕሬስ ችግሮች ትኩረት እንዲደረግ፣ አስፈላጊው ፎርማሊቲዎች አሟልቶ የህጋዊነት ጥያቄ ላቀረበው ኢነጋማ አፋጣኝ ምላሽ እንዲሰጥ ማሳሰባቸው የኢነጋማ መግለጫ አስታውሷል።</p>

<p>ማህበሩ በስተመጨረሻ ከነፃ ፕሬስ ህልውና ጋር በእጅጉ ያቆራኛቸውን ወቅታዊ ችግሮችና የኢነጋማን ሕጋዊ ማህበር ጥያቄ መንግስት ትኩረት ሰጥቶ የበኩሉን ውሳኔ እንዲሰጥ ጥሪውን አቅርቦ በመላ ዓለም የሚገኙ የሙያ ባልደረቦች አጋር የሙያ ማኅበራትና ተቋማት ያልተቆጠበ ድጋፋቸውና ትብብራቸው እንዳይለይ ጠይቋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 15 ቀን 1992</a></p>

</body>
</html>	
