<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባለፉት ስምንት ዓመታት 281 ሰዎች በሕገ-ወጥ መንገድ ተገድለዋል 72 ቆስለዋል፣ 185 ታፍነዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ባለፉት ስምንት ዓመታት 281 ሰዎች በሕገ-ወጥ መንገድ ተገድለዋል 72 ቆስለዋል፣ 185 ታፍነዋል</h2>


<p>መስከረም 29/92 ዓ.ም የተቋቋመበትን 8ኛ ዓመት ያከበረው የኢትዮጵያ ሰብዓዊ መብቶች ጉባዔ ያከበረው የኢትዮጵያ ሰብዓዊ መብቶች ጉባዔ እስካሁን ድረስ ባወጣቸው መግለጫዎች 281 ሕገ-ወጥ ግድያዎች መካተታቸውን ይፋ አደረገ። መስከረም 29 ቀን 1984 ዓ.ም በኢትዮጵያውያን ምሁራን የተመሰረተው የኢትዮጵያ ሰብዓዊ መብቶች ጉባዔ «መልዕክተ ኢሰመጉ» በተባለው ልሣኑ በመስከረም 1992 ዕትሙ እንዳመለከተው ባለፉት 8 ዓመታት በደረሰውና አጣርቶ ይፋ ባደረገው ሪፖርት 281 ሕገ-ወጥ ግድያዎች ተፈፅመዋል፣ 72 ሰዎች ቆስለዋል፣ 185 ታፍነዋል፣ ስቃይ የደረሰባቸው 125 ሰዎች ሲኖሩ፣ በ8ሺ 590 ሰዎች ላይ ሕገ-ወጥ እስራት ተፈፅሟል።</p>

<p>ከዚህም በተጨማሪ 40 የፍርድ ቤት ትዕዛዝ መጣስ፣ እንዲሁም 16 ሺህ 935 ዜጐች ሰርቶ የመኖር መብታቸውን ተነፍገዋል። 4ሺህ 364 ሰዎች የጡረታ መብታቸውን አጥተዋል። 513 ሰዎች ደግሞ ንብረታቸውን ተነጥቀዋል። ኢሰመጉ ይህንን በዜጐችና በአጠቃላይ በሰው ልጆች ላይ የሚደርሰውን በደል ተከታትሎ ይፋ ለማድረግ በሚያደርገው ጥረት ባለፉት 8 ዓመታት ውጣ ውረድ እንደደረሰበት ገልጿል። ቢያንስ አንድ አባሉ በጠራራራ ፀሐይ መገደሉንም ኢሰመጉ በዚህ ርዕሰ አንቀፁ አስታውሷል።</p>

<p>ኢሰመጉ ከዚህም ባሻገር የመንግስት ጋዜጦች የስም ማጥፋት ዘመቻዎች ሲካሄድበት መቆየቱን በተለይም ከስዊዘርላንድ መንግስት ባገኘው ዕርዳታ ባሣተመው መፅሐፍ ሳቢያ በወቅቱ የስዊዝ አምባሳደር በነበሩት ግለሰብ መሪነት ሕልውናውን የሚፈታተን ዘመቻ በመንግስት መገናኛ ብዙሃን እንደተካሔደበትም ኢሰመጉ አስታውቋል። የምዕራባውያን ሃገራት አምባሣደሮች የኢሰመጉን አመራር አባላት ለማስለወጥ ሙከራ ማድራጋቸውንም ኢሰመጉ አጋልጧል። ኢሰመጉ ይህንን ሁሉ ጫና ተቋቁሞ ከቆመበት ዓላማ ንቅንቅ ሣይል በረጋ መንፈስ ስራውን ሲያካሂድት መቆየቱን «መልዕክተ ኢሰመጉ» አመልክቷል።</p>

<p>በዚህም ሂደት ውስጥ 14 መደበኛ መግለጫዎችንና 26 ልዩ መግለጫዎችን ማውጣቱን ሁለት መፃህፍት ማሳተሙን አስታውቋል። በስራዎቹም ተዓሚነትን ዓለም አቀፍ ዕውቅናንና ከበሬታን ከማግኘቱም ባሻገር የዓለም አቀፍ የሰብዓዊ መብቶች ፌዴሬሽንና የዓለም አቀፍ ፀረ-ስቃይ ድርጅት አባል ለመሆን መብቃቱንም አመልክቷል።</p>

<p>ባለፉትን ስምንት ዓመታት እንደሰብዓዊ መብት ድርትጅ ለመመዝገብ ያቀረበው ጥያቄ ተቀባይነት ሣያገኝ ቆይቶ ቁጥር 376 በሆነ የምዝገባ ሰርተፍኬት ሚያዝያ 25/1991 ዓ.ም በመንግሥት መመዝገቡን አመልክቷል። ለአራት ዓመታት ታግዶ የቆየው ገንዘቡም በፍርድ ቤት ውሣኔ የተለቀቀው ከአንድ ወር በፊት መሆኑንም ገልጿል። በመጨረሻም እስከ ዛሬ ሲያደርገው እንደቆየው ሁሉ ለሰብዓዊ መብቶች መከበር በቆራጥነት የሚንቀሳቀስ መሆኑን አስታውቋል። የኢትዮጵያውያንን ድጋፍና ትብብርም ጠይቋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 2 ቀን 1992</a></p>

</body>
</html>	
