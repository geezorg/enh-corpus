<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ«ኢትኦጵ» አዘጋጅ አንድ ዓመት ተፈረደበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የ«ኢትኦጵ» አዘጋጅ አንድ ዓመት ተፈረደበት</h1>


<p>ከነሐሴ 1989 እስከ ጥቅምት 5/90 የኢትዮጵያ ጋዜጣ ዋና አዘጋጅ በመኦን ሲሰራ የነበረው ቴዎድሮስ ካሣ አንድ ዓመት እስራት ተፈርዶበት ከርቸሌ ወርዷል። የኢትዮጵያ ነፃ ጋዜጠኞች ማኅበር እርምጃውን በማውገዝ መግለጫ አውጥቷል። ቴዎድሮስ ካሳ የአንድ ዓመት እስራት የተፈረደበት መስከረም 28/90 ታትሞ በወጣው ኢትኦጵ ጋዜጣ ላይ ባወጣው ዜና መሆኑንም መረዳት ተችሏል። ዜናው በወለጋ ክፍለ ሀገር በአንድ ስፍራ የሚገኙ ወታደሮች ከምግብ ጋራ በተሰጣቸው መርዝ ለሞት መዳረጋቸውን የሚገልፅ ነበር። ይህም ህዝብን ለብጥብጥ የሚገፋፋና የህዝብን ሃሳብ ለማናወጥ የሚችል ነው በማለት አቃቤ ህግ መጋቢት 1/1990 በመሰረተው ክስ መሰረት አዘጋጁን ግንቦት 25/1992 ዓ.ም የአንድ ዓመት እስራት ወይንም የ15 ሺህ ብር ቅጣት እንዲከፍል የፌዴራል ከፍተኛ ፍ/ቤት አንደኛ ወንጀል ችሎት ወስኖበት ወህኒ ወርዷል።</p>

<p>ቀደም ሲል ማለትም ሚያዝያ 10/1992 የአንድ ዓመት ተኩል እስራት ተፈርዶበት ጣቱ በሁለት ዓመት ገደብ ተይዞለታል። በወቅቱ ምክትል አዘጋጅ የነበረው ይመር ጥሩነህም የአንድ ዓመት እስራት በሁለት ዓመት ገደብ ተወስኖበታል። በተጨማሪም ላይ በድምሩ የ400 ብር ቅጣት ተጥሎባቸው ነበር። ይህም የእስራትና የገንዘብ ቅጣት የተጣለባቸው የኢትዮጵያ አንድነት ግንባርና የአፋር አብዮታዊ ዲሞክራሲያዊ ግንባር /አርዱፍ/ ያወጡትን መግለጫ በጋዜጣ ላይ በማተማቸው እንዲሁም ከአዲስ አበባ በምሽት የታፈሱ ጎዳና ተዳዳሪዎች ከከተማ ውጭ መጣላቸውን በመዘገባቸው ነበር።</p>

<p>ግንቦት 25/1992 የአንድ ዓመት እስራት ወይንም የ15 ሺ ብር ቅጣት ተወስኖበት ወህኒ የወረደው ቴዎድሮስ ካሣ በሌሎች ተጨማሪ ክሶች ፍርድ ቤት በመመላለስ ላይ መሆኑንም ለማወቅ ተችሏል። የኢትዮጵያ ነፃ ጋዜጠኞች ማኅበር ይህንኑ በተመለከተ ሰኞ ዕለት ባወጣው መግለጫ «የኢትዮጵያ መንግሥት ለነፃው ፕሬስ ጋዜጠኞች ማኅበር /ኢነጋማ/ እውቅናን ከመስጠት ጐን በመጠኑም ቢሆን ወከባውና እስራቱ የመሻሻል መልክ ያሳያል የሚል አመለካከት በሚስተዋልበት በአሁኑ ወቅት በተለይም በኑሮአቸውና በፋይናንስ አቅማቸው ደካማ በሆኑት የነፃ ፕሬስ አባላት ላይ ይህን መሳይ ውሳኔ መስጠቱ በእጅጉ የሚያሳዝን ሆኖ አግኝተነዋል» ሲል ተቃውሞውን አሰምቷል። «በመላው ዓለም የሚገኙ የአቻ የሙያ ማህበራትና ዓለም አቀፍ የጋዜጠኞች ተቋማት በማህበራችን አባል ቴዎድሮስ ካሣ ላይ የተወሰነው የአንድ ዓመት እስራት ወይም የብር 15 ሺህ ቅጣት ፍትሃዊነት የጎደለው መሆኑን በማመልከት ቅሬታቸውን ለጠቅላይ ሚኒስትር መለስ ዜናዊ በፋክስ ቁጥር 251-1-555020፣ ለክቡር ወረደ ወልድ ወልዴ /የፍትህ ሚኒስትር/ በፋክስ ቁጥር 251-1-550278 ባፋጣኝ እንዲያስተልፉልንና ጋዜጠኛው ከእስር እንዲፈታ ይጠይቁልን ዘንድ እንማፀናለን» በማለትም ኢነጋማ ጥሪውን አቅርቧል።</p>

<p>ኢነጋማ በዚህ መግለጫው ሰባት የማህበሩ አባላት በእስር ላይ እንደሚገኙ እንዲሁም ከአርባ ስድስት በላይ የፕሬስ ጉዳዮች በፍርድ ቤት በመታየት ላይ መሆናቸውን አመልክቷል። ይህም መፍትሔ እንዲበጅለት መንግስት ትብብር እንዲያደርግና በመላው ዓለም የሚገኙ ጋዜጠኞች ድምፃቸውን እንዲያሰሙ ተማፅኗል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 7/ 1992</a></p>

</body>
</html>	
