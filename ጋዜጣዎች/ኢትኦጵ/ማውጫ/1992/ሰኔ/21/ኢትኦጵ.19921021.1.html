<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወሊሶ ወጣቶች እየሸሹ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የወሊሶ ወጣቶች እየሸሹ ነው</h1>


<p>ግንቦት 26 ቀን 1992 ዓ/ም አንድ የፖሊስ ባልደረባ ሃብታሙ ጠና የተባለ ወጣት ወሊሶ ከተማ ውስጥ በመግደሉ ሳቢያ ግንቦት 28/1992 ዓ/ም በተቀሰቅወሰ ግጭት አንድ ፖሊስ መገደሉ ይታወሳል። ይህንን የወሊሶ ከተማ ወጣቶችን ቁጣ የወሊሶ ከተማ ፖሊስ ሊቋቋመው ባለመቻሉ ከአምቦ ከፍተኛ ቁጥር ያለው የፖሊስ ኃይል በመምጣት ሁከቱን በኃይል አቁሞታል። በዚህ አመፅ ሳቢያ አመፁን አስተባብራችኋል በአመፁ ተሳትፋችኋል የተባሉ ወጣቶች እየታደኑ የታሰሩ ሲሆን ሌሎች በርካታ ወጣቶች ደግሞ አካባቢያቸውን ለቀው ወደጅማና ኢሉባቡር የቀሩት ደግሞ ወደአዲስ አበባ ተሰደዋል። በዚህም የተነሳ አንዳንድ ወጣቶች የፈተና ጊዜያቸው በማለፉ ሳይወዱ በግድ በትምህርታቸው ላይ አንድ ዓመት ወደኋላ ለመሄድ ተገደዋል። በአሁኑ ወቅትም በአምቦ 21 በወሊሶ ደግሞ 71 ወጣቶችና አዛውንቶች መታሰራቸው ታውቋል።</p>

<p>ከአካባቢው ምንጮች ማረጋገጥ እንደተቻለው የውዝግቡ መንስዔ የወጣቱ መገደል ቢሆንም የወጣቶቹና የሌሎች የወሊሶ ከተማ ነዋሪዎች ግድያ እየተደጋገመ በመምጣቱ እርምጃው እንዲገታ ሰላማዊ ሰልፍ ለመጠየቅ ሲያስፈቅዱ በመከልከላቸው በራሳቸው ፍቃድ ሰልፉን ያካሂዳሉ ጥያቄያቸውን ገዳዩ ፖሊስ ለፍርድ ይቅረብ ግድያ ይቁም የሚል ስሆን በዚህም ከፖሊሶች ጋር ግጭት ይፈጤራል። ፖሊሶች የያዙትን ጥይት ሁሉ ከተኮሱ ሰለፉን ለመበተን ቢኖክሩ ሳይሳካላቸው ይቀራል። በኋላም ከፊሎቹ መሣሪያቸውን ጥለው ይሸሻሉ በዚህ ግርግር በፖሊስ ጣቢያው ላይ ጉዳት እንደደረሰ የታወቀ ሲሆን አንድ ፖሊስም ተገድሏል።</p>

<p>በአሁኑ ወቅት በአምቦ እስር ቤት ከሚገኙ 21 ያህል እስረኞች አቶ ጫላ ወርቁ 70 ዓመት የሚገኙበት ሲሆን በተጨማሪም የአዕምሮ ሕመምተኛ የሆነ ሰው እንደሚገኝበት የአካባቢ ምንጮች ገልፀዋል። ከእስር ከተፈቱትም መካከል በየዕለቱ ሪፖርት እንዲያደርጉ የታዘዙም አሉ።</p>

<p>ትናንት የኦሮሚያ ክልል ባለሥልጣናት እንደልባቸው ይገቡ ይወጡባት የነበረችው የፒስኮር አባላትን በወጉ ስታስተናግድ የቆየችውና በፀጥታዋ የኢትዮጵያ ስዊስ እስከ መባል የደረሰችው ወሊሶ እነሆ በቅርቡ ጊዜያት ወዲህ የግርግር አምባ ሆናለች። መግንስት ሁኔታውን ከወገናዊነት አርቆ ካልተቆጣጠረውና የፖሊሶቹን እብሪት ካልቀነሰው ወደፊት የከፋ አደጋ ሊከተል እንደሚችልም የአካባቢው ነዋሪዎች ስጋታቸውን ይገልፃሉ።</p>

<p>ከደን ቃጠሎ ጋር በተያያዘ ከአምቦ እስከ ወለጋ የዘለቀውና የተማሪዎችን ህይወት የቀጠፈው ተቃውሞ ዛሬ ወደወሊሶ ተሸጋግሯል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 21 ቀን 1992</a></p>

</body>
</html>	
