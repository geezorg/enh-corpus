<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ የተፈራረሙበት ሰነድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ኤርትራ የተፈራረሙበት ሰነድ</h1>


<p>የኢትዮጵያ ፌዴራላዊ ዴሞክራሲያዊ ሪፐብሊክ መንግስትና የኤርትራ መንግስት በወቅቱ የአፍሪካ አንድነት ድርጅት ሊቀመንበር አማካኝነት በተጠራውና የዩናይትድ ስቴትስና የአውሮፓ ኅብረት በተሳታፊነት በተገኙበት በአልጄሪያ አልጀርስ ከግንቦት 21 እስከ ሰኔ 3 ቀን 1992 ባደረጉት የተናጠል ውይይት ከዚህ በታች ለተዘረዘሩት መርሆዎች ተፈፃሚነት ቃል ገብተዋል።</p>

<p>በሁለቱ መንግስታት መካከል አሁን የተፈጠረውን ቀውስም ሆነ ወደፊት ሊገጥም የሚችል ማናቸውም ግጭትና አለመግባባት በሰላማዊና ሕጋዊ መንገድ በአአድና በተባበሩት መንግስታት በተቀረፁት መርሆዎች መሠረት ለመፍታት፦ ለግጭቶች መፍትሔ ኃይልን በመሣሪያነት ላለመጠቀም፣ ኣሕጝ ረስ. 16(1) በመባል የሚታወቀውንና የአአድ የመሪዎች ጉባዔ እ.ኤ.አ በ1964 ዓ.ም ካይሮ ላይ ያፀደቀውን ይኼንኑ ውሳኔ መሠረት በማድረግ በነፃነት ወቅት የነበረውን ድንበር ለማክበር አግባብነት ያላቸውን የቅኝ ግዛት ስምምነቶችና በሥራ ላይ የዋሉ ዓለም አቀፍ ሕጐችን መሠረት በማድረግም ድንበሩን ለመወሰን ይህንንም ቴክኒካዊ ዘዴዎችን በመጠቀም ለመፈጸም ከዚሁ ጋር ተያይዘው የሚከሰቱ ውዝግቦች ቢፈጠሩ ተገቢ ወደሆኑ የዳኝነት አፈታት አግባቦች ለማተኮር፣ የአፍሪካ መንግስታት መሪዎች እ.ኤ.ኣ ከጁላይ 12 እስከ 14/1999 በአልጄሪያ አልጀርስ ባደረጉት 35ኛው የመሪዎች ጉባዕ የሰላም ሀሳብ እና የማስፈፀሚያ ስልቶች በድጋሚ በማረጋገጥ፣ የግጭቱ ሁኔታ የደረሰበትን የአሁን ሁኔታ ከግምት ውስጥ በማስገባት የሚከተሉትን ለመፈፀም ቃል ገብተዋል።</p>

<p>1. ይህ ሰነድ እንደተፈረመ ወዲያውኑ የግጭት ማስወገጃ ስምምነቱን ተግባራዊ ያደርጋሉ በተለይም ሁለቱ ወገኖች በሚቀጥሉት ነጥቦች ላይ ከስምምነት ደርሰዋል።<br/>
1.1 ማናቸውም የአየርና የምድር ላይ ውጊያዎች ለማቆም<br/>
1.2 የሰላም አስከባሪ ልዑኩ እና አቅርቦቶቹ በሁለቱ ወገኖች ግዛቶች እንዳስፈላጊነቱ በነፃ እንዲንቀሳቀሱ እንዲተላለፉ ዋስትና መስጠት<br/>
1.3 የሰላም አስከባሪ ልዑኩ አባላትን ተቋሞቻቸውንና መሣሪያዎቻቸውን ለማክበርና ለመጠበቅ</p>

<p>2. የሰላም አስከባሪው ኃይል በአአድ የበላይ ጠባቂነት በተባበሩት መንግስታት አማካኝነት ይሰማራል<br/>
3. የሰላም አስከባሪው ኃይል ኃላፊነቶችም የሚከተሉት ይሆናሉ<br/>
3.1 የግጭት ማስወገድ ስምምነቱን መቆጣጠር<br/>
3.2 የኢትዮጵያ ሠራዊት ለቆ መውጣቱን መከታተል<br/>
3.3 በዚህ ሰነድ ላይ በተለይም በ14ኛው አንቀጽ የተመለከቱትን ሁለቱ ወገኖች ለደህንነት የገቡትን ቃል ማክበራቸውን ያረጋግጣል<br/>
3.4 በዚህ ሰነድ አንቀጽ 14 በተመለከተው መሰረት ጊዜያዊ የደህንነት ቀጠና ይቆጣጠራል<br/>
4. የሰላም አስከባሪ ልዑኩ መጠንና ተዋፅዖ ሁለቱ ወገኖች በሚስማሙበትና የተባበሩት መንግስታት ድርጅትና የአአድ ዋና ፀሐፊዎች በሚያቀርቡት መሠረት ይወሰናል<br/>
5. የሰላም አስከባሪው ኃይል ተልዕኮ የድንበር ማካለሉና የመወሰኑን ሂደት እንደተጠናቀቀ የሚያበቃ ይሆናል<br/>
6. የሰላም አስከባሪውን ዓላማዎች ለማሳካት ሁለቱ ወገኖች በተስማሙበት መሰረት በአአድና በተባበሩት መንግሥታት አማካኝነት ወታደራዊ አስተባባሪ ኮሚሽን ይቋቋማል። ኮሚሽኑም የሁለቱንም ወገኖች ተወካዮች የሚያቅፍ ሆኖ በሰላም አስጠባቂ ልዑኩ መሪዎች ሊቀመንበርነት ይመራል።<br/>
7. የወታደራዊ ጉዳይ አስተባባሪ ኮሚሽኑ ኃላፊነትም በዚህ ሰነድ ላይ ከተቀመጡት የሰላም አስከባሪው ዓላማዎች ኃላፊነት ጋር የተያያዙ ጉዳዮችን እልባት መስጠትና ማስተባበር ይሆናል። ኮሚሽኑ በአፈጻጸም ወቅት ለሚከሰቱ ወታደራዊ ችግሮች መፍትሔ ይሰጣል<br/>
8.ይህ ሰነድ እንደተፈጸመ ሁለቱም ወገኖች በተቻለ መጠን የፈንጂ ማምከን ሥራ ይጀምራሉ። ይህም ለሚሰማራው የሰላም አስከባሪ ኃይል ወደነበረበት ለሚመልሰው የሲቪል አስተዳደር ሰላማዊ ሕዝብ እንዲሁም የጋራ ድንበር ለማካለልና ለአወሳሰን ሁኔታዎችን አመቺ ለማድረግ ነው።</p>

<p>የሰላም አስከባሪው ኃይል ከተባበሩት መግንስታት የፈንጂ አምካኝ ቡድን ጋር በመተባበር ሁለቱን ወገኖች ፈንጂ የማምከን ጥረት ቴክኒካዊ ምክር በመስጠትና በማቀናጀት ድጋፍ ያደርጋል። እንደአስፈላጊነቱ ሁለቱ ወገኖች ተጨማሪ የፈንጂ ማምከን እገዛ ከሰላም አስከባሪው ልዑክ ሊጠይቁ ይችላሉ።</p>

<p>9. ኢትዮጵያ ከሜይ 6 ቀን 1998 በፊት በኢትዮጵያ አስተዳደር ሥር ያልነበሩና ከፌብሩዋሪ 6 ቀን 1999 በኋላ ከያዘቻቸው ቦታዎች ሠራዊቷን የምታስወጣበትን ዕቅድ ለሰላም አስከባሪው ታቀርባለች። ሠራዊቱ የማስወጣቱ ተግባር የሰላም አስከባሪው ኃይል ከተሰማራ በኋላ ለሁለት ሳምንታት ጊዜ ውስጥ የሚጠናቀቅና ማረጋገጫ የሚሰጥበት ይሆናል</p>

<p>10. በሰላም ሃሳቡ አንቀጽ 3 ላይ በሰፈሩት መርሆዎች መሰረት የኢትዮጵያ ሠራዊት ከእነዚህ አካባቢዎች መውጣት ማለት የአከራካሪ ቦታዎችን ባለቤትነት የመጨረሻ እልባት የሚሰጥና የሚወስን አይደለም። ይህ የሚወሰነው የድንበር ማካለልና መወሰኑ ተግባር ሲጠናቀቅ ሲሆኢን አስፈላጊ ሆኖ ከተገኘም አግባብ ያለው የዳኝነት ሂደት ከተፈጸመ በኋላ ነው።</p>

<p>11. የኢትዮጵያ ሠራዊት አወጣጥ በሰላም አስከባርዊ ኃይል ከተረጋገጠ በኋላ የኤርትራ ሲቪል አስተዳደር ፖሊሲያ የአካባቢ ሚሊሺያን ጨምሮ ሰላማዊ ህዝብ ወደነበረበት የሚመለስበት ሁኔታ ይመቻቻል።</p>

<p>12. ውጥረትን ለመቀነስ እንዲረዳና ሰላማዊና የተረጋጋ መንፈስ ለመፍጠር እንዲሁም ዘላቂና ሁሉን አቀፍ በሆነ መንገድ ድንበር በማካለልና በመወሰን ግጭቱ መፍትሔ እስኪያእኝ ድረስ የኢትዮጵያ ሠራዊት በዚህ ሰነድ አንቀጽ 9 መሠረት ተመልሶ ከሚሰፍርበት ቦታ የኤርትራ ሠራዊት 25 ኪሎ ሜትር ርቆ ይሰፍራል። ይህ ዞን በዚህ ሰነድ ላይ ጊዜያዊ የደህንነት ቀጠና በመባል የሚታወቅ ይሆናል።</p>

<p>13. የኤርትራ ሠራዊት አቀማመጥ በዚህ ሰነድ አንቀጽ 12 በሰፈረው መሰረት እንዲሁም የኢትዮጵያ ሠራዊት አቀማመጥ በሰነዱ አንቀጽ ዘጠኝ በተቀመጠው መሰረት ለመሆኑ በሰላም አስከባሪው ኃይል ክትትል ይደረግበታል</p>

<p>14. ኢትዮጵያ ሠራዊቷን እ.ኤ.አ ከሜይ 6 ቀን 1998 በፊት ታስደዳድራቸው ከነበሩት አካባቢዎች ውጭ እንዳንታንቀሳቅስ ቃል ትገባለች። ኤርትራም በአንቀጽ 12 ከሰፈረው ውጭ ሠራዊቷን ማንቀሳቀስ አይኖርባትም የሁለቱን አገሮች የጋራ ድንበር የመወሰንና መካለሉ ተግባር በቅኝ ግዛት ስምምነቶች አግባብ ባላቸው ዓለም አቀፍ ሕጐችና ውዝግብ ከተነሳም ተገቢነት ባለው የዳኝነት ሂደት ዕልባት እስኪያገኝ ድረስ በዚህ ስምምነት የገቡትን ቃል እንዲያከብሩ ዋስትና ለመስጠት የተባበሩት መንግስታትና የአፍሪካ አንድነት ድርጅት ቃል ይገባልሉ።</p>

<p>ዋስትናው የሚከተሉትን ነጥቦች ይይዛል፦ ሀ. ተግባራዊ ለማድረግ የገቡትን ቃል በሚጥስ አንደኛው ወይንም ሁለቱም ወገኖች ላይ በተባበሩት መግንስታት ድርጅት ቻርተር ምዕራፍ 7 መሠረት የፀጥታው ም/ቤት የሚወስደውን ተገቢ ዕርምጃ ጨምሮ የዓለም አቀፍ ህብረተሰብ ስለሚወስዳቸው እርምጃዎች ለ. በሰላም አስከባሪው ኃይል የሚከናወኑና ቁልፍና አደገኛ የሆኑ ጊዜያዊ የደህንነት ቀጠና ቦታዎችን የመቆጣጠር ተግባር በክፍለ ጦርና ሬጅመንት ደረጃ ባሉ አገናኝ መኮንኖች አማካኝነት በሁለቱም በኩል የደህንነት ቀጠናውን ይዞ የሚፈጸም ይሆናል። በወታደራዊ ጉዳዮች አስተባባሪ ኮሚሽን ሊቀመንበር ውሳኔ መሠረት መደበኛ ጉብኝቶችን፣ የቅኝት ተልዕኮዎችን፣ በጊዜያዊ ደህንነት የሚካሄዱ ፈታኝ ቁጥጥሮች በወታደራዊ ጉዳዮች አስተባባሪ ኮሚሽን አማካኝነት ከሁለቱም ወገኖች አገናኝ መኮንኖች በሚገኙበት ይከናወናል። ሐ. ሁለቱ ወገኖች በሰነዱ አንቀጽ 9 እና 12 ላይ ያለውን ለመተግበር ቃል እንደገቡት ሁሉ የሰላም አስከባሪው ልዑክ በጊዜያዊ ደህንነት ቀጠና ውስጥ በሚገኙት ቁልፍና አስጊ ቦታዎች እየተንቀሳቀሰ ያልተቋረጠ ክትትልና ቁጥጥር ያደርጋል። መ. ከዚህ ሰነድ ጋር የማይጣጣሙ ተግባሮች ላለመፈጸማቸው በየወቅቱ ስለጊዜያዊ የደህንነት ቀጠናው ሁኔታ ቴክኒካዊ ማረጋገጫ መስጠት።</p>

<p>15. በዚህ ሰነድ ላይ ፊርማቸውን በሚያኖሩበት ጊዜ ሁለቱ ወገኖች በዶክመንቱ ገቢራዊነት ያሉዋቸውን የተለያዩ ጥያቄዎች እንደአስፈላጊነቱ ለአፍሪካ አንድነት ድርጅት ዋና ፀሐፊና ለተባበሩት መንግስታት ዋና ፀሐፊ በማቅረብ ዕርዳታ ሊጠይቁ ይችላሉ።</p>

<p>ይህ በዚህ እንዳለ በአልጀርስ የአስማሚው ቡድን አባላት የሆኑት ሚስተር አንቶኒ ሌክና ሚስተር አህመድ ኦሀያ በሰላም ስምምነቱ ነጥብ ዙሪያ ከቢቢሲ ሬዲዮ ጋር ቃለምልልስ አድርገዋል። ቃለ ምልልሱም የሚከተለው ነው። ሚ/ር አንቶኒ ሌክ የሰላም ስምምነቱ ስለሚሰጠው ጠቀሜታ ከሚገልፁት እንጀምራለን</p>

<p>አንቶኒ ሌክ፦ ዋናው ነገር ይህ የአልጀርሱ ስምምነት ጦርነቱ ዳግም እንዳይቀስቀስ የሚረዳ ነው በተጨማሪም የኢትዮጵያ ወታደሮች ከአካባቢው እንዲወጡና የኤርትራ መስተዳደር እንደገና ተመልሶ እንዲዋቀርም የሚያደርግ ነው። የኢትዮጵያ ወታደሮች አሁን ከያዙት የኤርትራ ግዛት በሰላም ሃሳቡ መሰረት ሲወጡ የተመድ ሰላም አስከባሪ ኃይሎችም በመሀል እንዲሰፉ ይደረጋል፣</p>

<p>ቢቢሲ፦ ተዳራዳሪዎቹ አሁን ምን ደረጃ ላይ ደርሰዋል?</p>

<p>አንቶኒ ሌክ፦ የሁለቱም አገሮች ውጭ ጉዳይ ሚኒስትሮች እጅ ለእጅ ተጨባብጠዋል ይህንንም በማየቴ በጣም በጣም ተደስቼያለሁ ይሁን እንጂ ባለፉት ሁለት ዓመታት በአስር ሺዎች የሚቆጠሩ በመሞታቸው ከዚህ ያላነሱም በመቁሰላቸው አሳዛኝ ሁኔታ ነው ተፈጥሮ የቆየው። እና ይህ የሰላም ሃሳብ ተግባራዊ ሲሆን ያን ሁኔታ በማስታወስ እልቂቱና አደጋው በመቆሙ ጭምር መልካም እርምጃ መውሰዱን እያሰብን ነው።</p>

<p>ቢቢሲ፦ ጉዳዩ በራሱ በጣም ከባድ እንቆቅልሽ /ችግር/ የያዙ መስሎ ይታያል። ምክንያቱም ሁለቱም ወገኖች የተለያየና የማይገናኝ ጉዳይ በማንሳት ላይ ናቸው የተኩስ አቁም ስምምነት ቢደረግም በነዚህ ውስብስብ ጉዳዮች ዙሪያ ወደመስማማት ያመራሉ የሚል እምነት አለዎት?</p>

<p>አንቶኒ ሌክ፦ እርግጥ ነው ማንኛውም ግጭት እንደሚፈጥረው ጦርነቱ የፈጠረው አለመተማመን አለ፤ ይህም በተለያዩ መንግስታት ዘንድ የሚከሰትና ከዚህ ቀደምም ተደጋግሞ የታየ ነው የግጭቱም አካባቢ መስፋት በራሱ የሚፈጥራቸው ሳንካዎችም አሉ። በአንዳንድ ቦታዎች በይገባኛል ጥያቄ የተነሳም አለመግባባቱ ሰፍቷል። እና ይህ ስብሰባና ድርድር በእነዚህም ጉዳዮችም ላይ የሰፋ ትኩረት አድርጓል።</p>

<p>ቢቢሲ፦ ላለፉት ጥቂት ወራት እንደተከታተልኩት ኢትዮጵያ አሁን ባለው የኤርትራ መንግስት ላይ እምነት እንደሌላቸውና ከእነርሱም ጋር አንዳችም ስምምነት ማድረግ እንደማይችሉ ደጋግመው ገልፀዋል። ከዚህ አንፃር ይህ የአሁኑ ሂደት እንደዚህ ያሉ ችግሮችን ለማስወገድና ሰላም ለማምጣት የመሸጋገሪያ ድልድይ ሊሆን ይችላሉ ብለው ያስባሉ?</p>

<p>አንቶኒ ሌክ፦ በተለይ ከቅርብ ሳምንታት ወዲህ የተናጠከረ የሰላም ሂደት ቀጥሏል። በሚቀጥሉት ሳምንታትም ጥሩ ለውጥ ይታያል ብለን እናስባለን፣ በጥያቄው የቀረበውን ለመመለስ አዎ ይህ የሰላም ሂደት ጥሩ የመሸጋገሪያ ድልድይ ይሆናል የሚል እምነት ነው ያለኝ። ጥያቄው ምን ያህል ጊዜ ይወስዳል የሚለው ብቻ ነው። የድንበር ማካለሉን የተመለከተው ስምምነት በቅርብ ጊዜያት ውስጥ ተግባራዊ ይደረጋል ሌሎች ጉዳዮችም እንዲሁ ይቀጥላሉ።</p>

<p>ቢቢሲ፦ በስምምነቱ መሰረት የሰላም አስከባሪ ኃይል ለማስፈር ተወስኗል። በአሁኑ ወቅት በተለያዩ የዓለም ማዕዘናት የሰላም አስከባሪ ጓዶችን ሚና ተመልክተናል። ከዚህ አኳያስ አዳጋች በሆነው የኢትዮጵያና ኤርትራ መዋሰኛ እነዚህን የሰላም ጓዶች ማስፈሩ መልካም አማራጭ መስሎ ይታይዎታል?</p>


<p>አንቶኒ ሌክ፦ ይህ በበርካታ ቦታዎች ከታየው የሰላም አስከባሪ ኃይል አሰፋፈር ሂደት በእጅጉ የተለየ ነው። በኢትዮጵያና ኤርትራ ድንበር የሚሰፍረው የሰላም አስከባሪ ኃይል በርስ በርስ ጦርነት መካከል እንደሚሰፍሩት ያለ የሰላም አስከባሪ ኃይል አይደለም። ይህ የሰላም ኃይል በከፍተኛ ሁኔታ ሥርዓት ባላቸው በሁለቱ ሠራዊቶች መካከል ነው እንዲሰፍ የሚደረገው። የሰላም ስምምነቱ በሁለቱም መንግሥታት ፖለቲካዊ ውሳኔ የተላለፈ ፍላጎትና ያልታከተ ጥረት የተላበሰ ነው። በዚሁ የውሳኔ ሀሳብ መሰረትም የሁለቱም አገር መንግስታት ሠራዊታቸውንከፍጥጫ ለማራራቅ መወሰናቸውን ግልፅ ስለሆነ የሰላም አስከባሪ ኃይሉም ሁለቱ ሠራዊቶች እንዳይገናኙ በመካከል ሆኖ በማለያየት ተግባር ነው እርዳታውን የሚሰጠው ብለዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 14 ቀን 1992</a></p>

</body>
</html>	
