<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ የዋሽንግተኑን ድርድር ጀምረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ኤርትራ የዋሽንግተኑን ድርድር ጀምረዋል</h1>


<p>ሰኔ 11/1992 አልጄሪያ መዲና አልጀርስ የተኩስ አቁም ስምምነት የተፈራረሙት ኢትዮጵያና ኤርትራ ቀጣይ ድርድራቸውን ከትናንት በስቲያ ሰኞ በአሜሪካ ዋሽንግተን ጀምረዋል። በአልጀርስ ተኩስ ለማቆምና ሠራዊትን ከድንበር አካባቢ ለማራቅ የተስማሙት ኢትዮጵያና ኤርትራ የአሁኑ ቀጣይ ድርድር ድንበሩ በሚካለልበት ሁኔታ ላይ ይነጋገራሉ፤ በካሣ ጉዳይ ላይም ይወያያሉ። በዚህ በአሁኑ ውይይት ላይ የሚነጋገሩት እንደዚህ ቀደሙ የሁለቱ አገራት ባለሥልጣኖች ሳይሆኑ በስልጣናቸው ዝቅተኛ የሆኑ ሰዎችና የቴክኒክ ባለሙያዎች መሆናቸው ተመልክቷል።</p>

<p>ይህ በቴክኒክ ጉዳዮች ላይ ለመምከርና ወደስምምነት ለማምራት የተሰባሰበው ቡድን በድንበር አካባቢ ስለሚሰፍረው የሰላም አስከባሪ ኃይል ስብጥር የሚነጋገር መሆኑም ተመልክቷል። ቡድኑ የህግ ባለሙያዎችና የተለያዩ ኤክስፐርቶች የተካተቱበት ሲሆን ውይይቱን የሚመሩት አሜሪካዊው አንቶኒ ሌክ እንደሆኑም ተመልክቷል። ሚስስ ሱዛን ራይስና የብሔራዊ ፀጥታ ምክር ቤት ኃላፊ ጌል ስሚዝ መገኘታቸውንም መረዳት ተችሏል።</p>

<p>እስካሁን ይፋ የሆኑ መረጃዎች እንደሚያመለክቱት የሰላም አስከባሪው ኃይል ከአውሮፓና ከአፍሪካ ሀገራት ይመጣል የሚል ግምት አለ። የተባበሩት መንግስታት ድርጅትም በሴክሬትሪያት ደረጃ በጉዳዩ ላይ በትናንትናው ዕለት ስብሰባ ያካሂዳል ተብሎ የተነገረ ሲሆን ስለመካሄድ አለመካሄዱ ወይንም በስብሰባው ስለተላለፈው ውሳኔ የታወቀ ነገር የለም።</p>

<p>በድንበር አካባቢ ሰላም አስከባሪ ኃይል የሚሰፍርበትን መንገድ የሚያጠና አንድ ቡድን ወደአካባቢው መላኩንም ዘገቦች ይፋ አድርገዋል። ይህ በኮፊ አናን የተላከው ቡድን ወታደራዊና የህግ ባለሙያዎችን የያዘ ሲሆን በአውስትራሊያዊው ጄኔራል ቲሞቲ ፎርድ የሚመራ መሆኑንም መረዳት ተችሏል።</p>

<p>የተኩስ አቁም ስምምነቱ ወደሰላም የሚደረገውን መንገድ እንደጠረገ ቢገመትም ያሉ መረጃዎች እንዲሁም የአንዳንድ ባለሥልጣናት ገለፃዎች እንደሚያመለክቱት ቀጣዩ ድርድር የመሳካቱን ጉዳይ አጠራጣሪ አድርጐታል። የኤርትራ ፕሬዝዳንት ኢሳያስ አፈወርቂ በአሁኑ ወቅት የተደረገውን የተኩስ አቁም ስምምነት በተመለከተ እንደተናገሩት ከሆነ ተኩስ ቁም አለ ለማለት ያስቸግራል ብለዋል፣ መጠነኛ ትንኮሳዎች መኖራቸውንና የጥይት ድምፅም ጨርሶ አለመጥፋቱንም ገልፀዋል።</p>

<p>በዚህ የኢትዮ ኤርትራ ጦርነት ዙሪያ አስተያየታቸውን ሲሰነዝሩ የቆዩትና መፍትሔ ይሆናል ያሉትን በተደጋጋሚ ሲናገሩ የቆዩት አቶ የሱፍ ያሲን አልጀርስ ላይ የተደረገው ተኩስ አቁም ሰላም አምጥቷል ለማለት እንደሚያስቸግር ገልፀዋል። አቶ የሱፍ እሁድ ዕለት ከጀርመን ድምፅ ጋር ባደረጉት ቃለ ምልልስ ሰላም ማለት የጥይት ድምፅ መጥፋት ከሆነ በእርግጥም የአልጀርሱ ስምምነት ሰላም አምጥቷል ማለት ይቻላል ብለዋል። ሆኖም ስለዘላቂ ሰላም ከተነጋገርን ብዙ ይቀራል። ከተከታታይ እርምጃዎች በኋላ ይህ ሰላም ሊመጣ ይችላል ብለዋል። አንዱ መንግስት ሌላውን ለመጣል በተቃዋሚዎች እየተጠቀመ መንቀሳቀስ ከቀጠለ ግን በአካባቢው ሰላም ለማምጣት ብዙ ጊዜ እንደሚወስድ አመልክተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 28 ቀን 1992</a></p>

</body>
</html>	
