<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሀዲያ ዞን ሁከቱ አልበረደም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሀዲያ ዞን ሁከቱ አልበረደም</h1>


<p>በደቡብ ኢትዮጵያ በሀዲያ ዞን ከምርጫ ጋር በተያያዘ የተከሰተው ግርግር አሁንም የቀጠለ መሆኑ ሲታወቅ ተጨማሪ ንፁሃን ሰዎች በመንግስት ኃይሎች ጥቃት የሞትና የመቁሰል አደጋ የደረሰባቸው መሆኑንም ከአካባቢው ምንጮችና ደቡብ ህብረት ለምርጫ ቦርድ ካቀረበው አቤቱታ መረዳት ተችሏል። የደቡብ ኢትዮጵያ ሕዝቦች ዴሞክራሲያዊ ሕብረት መጋቢት 1 ቀን 1992 ዓ.ም ለብሔራዊ ምርጫ ቦርድ በፃፈው አቤቱታ የሚከተሉት የሰብዓዊ መብት ረገጣዎች መፈፀማቸውን ገልጧል።</p>

<p>«የካቲት 29/1992 ዓ.ም ጠዋት በሀዲያ ዞን የፍትህ ዘርፍ ኃላፊ በሆኑት በአቶ እሸቱ ጅካም የተመራው 12 አባላት ያሉት የፈጥኖ ደራሽ /ልዩ ኃይል/ አባላት ቡድን በኮንተብ /ሞሻ/ ወረዳ ሰሜን ዋስ ጌታ ገበሬ ማህበር ውስጥ ወደሚገኘው ኢንኮ ገበያ በመዝመት ግብር ክፈሉም የማዳበሪያ ዕዳ አምጡ ወዘተ በማለት ካለው የግብር አከፋፈል ሥርዓት ውጭ ሕዝቡን ማወክ ጀመረ። ከሚወሰደው የኃይል ርምጃ ለመዳን የፈለገው ሰላማዊ ሕዝብ የከፈለው ደረሰኙን ሲያሳይ ገንዘብ የያዘው ደግሞ ክፍያውን ሲያጠናቅቅ ዋለ። በዕለቱ ገንዘብ ይዘው ያልተዘጋጁ 30 አርሶ አደሮች ግን በልዩ ኃይሉ አባላት እየተደበደቡ በቁጥጥር ሥር እንዲውሉ ተደረገ።</p>

<p>«በተፈጠረው ሁከት ሳቢያ በተሰበሰበው ሕዝብ ላይም በልዩ ኃይሉ በተወሰደው የኃይል ርምጃ ያሉት ገበሬዎች በጥይት ሲቆስሉ፣ ሰባቱ ደግሞ በድብደባ ከፍተኛ ጉዳት ደርሶባቸዋል። የቆሰሉት ሁለቱ ገበረዎች አቶ ደሳለኝ ገብሬ ወልዴ እና አቶ ጀምበር ሃዶ ዴማም በአሁኑ ጊዜ ሆሣዕና ሆስፒታል ይገኛሉ። በልዩ ኃይሉ በቁጥጥር ስር የዋሉት 30 አርሶ አደሮች ግን የደረሱበት አልታወቀም።</p>

<p>ሕብረቱ ለምርጫ ቦርድ ባቀረበው አቤቱታ በተጨማሪ እንዳመለከተው የካቲት 30/92 ዓ.ም ደቡብ ዋስገበታ ገበሬ ማኅበር የዘመተው በቁጥር 50 የሚሆነው የልዩ ኃይል ሠራዊት የተለመደውን ድንገተኛ ግብር አምጡ፣ የማዳበሪያ ዕዳ ክፈሉ በማለት የኃይል ርምጃ ይጀምራል። ልዩ ኃይሉ በከፈተውም ተኩስ ተማሪ ኤርጃቦ ዋኖሬ የሚባል ወጣት መገደሉንም ከደቡብ ኅብረት አቤቱታ መረዳት ተችሏል። በዚህ ጥቃት ወ/ሮ ሌጋ ኬሺቦና አቶ ዓለሙ ቦቆሬ የተባሉ አርሶ አደሮችም ቆስለዋል። ወጣት ታደለች ሙጐ የምትባል ልጅ ተደብድባ እጇ ሲሰበር ወ/ሮ ዴኖ በቀሌና አቶ ማሴቦ ኡርጌቾም በመተሳሳይ መቁሰላቸው ተመልክቷል።</p>

<p>በዚህ ጥቃት ህይወቱ ያለፈውን የተማሪ ኤርጃቦ ዋኖሬ አስክሬን ሕዝቡ በቃሬዛ ተሸክሞ ለምርመራ ሆሣዕና ሆስፒታል ቢወስድም የዞኑ ፖሊስ የአስክሬን ምርመራ እንዳይደረግ መከልከሉንም መረዳት ተችሏል። አስክሬኑን ይዞ ሕዝቡ ወደ ሟች ቤት ሲመለስም ልዩ ኃይሉ በሕዝቡ ላይ ድብደባ ማድረሱንና የተወሰኑትን ሰብስቦ ሞርሲጦ ፖሊስ ጣቢያ ማሰሩን የዓይን ምስክሮችን የጠቀሱ የአካባቢው ነዋሪዎች ይናገራሉ። ከዚህ በተጨማሪ በልዩ ኃይሉ ተከቦ በቁጥጥር ስር የዋለው አርሶ አደር ላይ ዘግናኝ የቅጣት ርምጃዎች እየተወሰዱበት መሆናቸውን ይህም የቅጣት ርምጃ እንጨት ላይ ሰቅሎ እስከ መግረፍና በእንብርክክ እያስኬዱ ማሰቃየት ደረጃ ላይ መድረሱንም አመልክቷል።</p>

<p>በከምባታ አላባ ጠምባሮ ዞን የቃጫቢራ ወረዳ ነዋሪና የደቡብ ህብረት አባል የሆኑት አቶ አበራ መነሾ ላይ የተወሰደው ርምጃ ደግሞ በጣም የሚዘገንን መሆኑን ህብረቱ አመልክቷል። ይኸውም ተጠቃሹ ግለሰብ ያለፍርድ ቤት ትዕዛዝ የደረሱበት ሳይታወቅ ከአንድ ወር በላይ ቆይተዋል። ከወር በኋላ አቶ አበራ መነሾን እጃቸውን የፊጥኝ አስረው እየገረፉ በሃደሮ ከተማ ውስጥ በማዞን «እስቲ የሚያድንህን እናያለን» በማለት ዘግናኝ ርምጃዎች እንደወሰዱባቸው፤ በኋላም ወደእስር ቤት በመመለስ ከፍተኛ ድብደባ በመፈፀም ጉዳት እንዳደረሱባቸውና በዚህ አዕምሯቸውንም መሳታቸውን መረዳት ተችሏል። በዚህ መልኩ ሕዝቡን እያሸበሩ በሌላ ወገን ደግሞ የገዢው ፓቲ ዕጩ ተወዳዳሪዎችን ከመረጣችሁ ግብርና የማዳበሪያ ዕዳ ይ ቀነስላችዋል፣ ዕዳውንም ቀስ ብላችሁ እንድትከፍሉ ይደረጋል። የርዳታ አህል በነፃ ይታደላችኋል በማለት የማባበል ዘመቻ መጀመራቸውን የደቡብ ህብረትን ከመረጣችሁ ትታሰራላችሁ በማለት ማስፈራራታቸውን ለምርጫ ቦርድ የተፃፈው የህብረቱ አቤቱታ ያመለክታል።</p>

<p>ምርጫ ቦርድ «ነፃና ሚዛናዊ ምርጫ ይደረጋል ብሎ» ቃል መግባቱን የሚያስታውሰው የደቡብ ኢትዮጵያ ሕዝቦች ዴሞክራሲያዊ ህብረት ምርጫ ቦርድ በገባው ቃል መሰረት ምርጫ እንዲያከናውንንና በህግ የተሰጠውን ሥልጣን በመጠቀም ውዝግቡን የማርገብ ኃላፊነቱን እንዲወጣ ጠይቋል። ይህን ሳያደርግ ቢቀር ብሔራዊ ምርጫ ቦርድ ከታሪክ ተጠያቂነት እንደማይድን ማስገንዘብ እንወዳለን ሲል መግለጫውን ቋጭቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 6 ቀን 1992</a></p>

</body>
</html>	
