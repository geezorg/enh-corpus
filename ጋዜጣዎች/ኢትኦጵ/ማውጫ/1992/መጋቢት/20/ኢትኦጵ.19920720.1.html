<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚ-24 ሄሊኮፕተር ተከሰከሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሚ-24 ሄሊኮፕተር ተከሰከሰ</h1>


<p>ንብረትነቷ የኢትዮጵያ አየር ኃይል የሆነች ሚ- 24 ሄሊኮፕተር ባለፈው ቅዳሜ ከጠዋቱ 4 ሰዓት ላይ ገፈርሳ ቀበሌ ገበሬ ማኅበር ልዩ ስሙ ጠቼ ከሚባል ቦታ ወድቃ ስትከሰከስ በአደጋው አብራሪውን ጨምሮ ሶስት ሰዎች መሞታቸውን ታውቋል።</p>

<p>በልምምድ ላይ እንዳለች የተከሰከሰችውን ሄሊኮፕተር ሲያበሩ የነበሩት አንድ ሩሲያዊ አስተማሪና ኢትዮጵያዊ የበረራ ተማሪ እንዲሁም አንድ የበረራ ቴክኒሺያን በአደጋው ወዲያውኑ ሕይወታቸው አልፏል። በአካባቢው የነበሩ የዓይን ምስክሮች እንደሚናገሩት ሄሊኮፕተሯ የተከሰከሰችው ከምዕራብ አቅጣጫ ዝቅ ብላ በመብረር ላይ እንዳለች ነው። ሄሊኮፕተር ተከስክሳ መሬት ከማረፏ በፊት ከፍተኛ ድምፅ መሰማቱንም ከዓይን ምስክሮቹ መረዳት ተችሏል።</p>

<p>ሄሊኮፕተሯ የተከሰከሰችው በምን ምክንያት እንደሆነ በግልፅ የታወቀ ነገር ባይኖርም፣ አደጋው ከፍተኛ የኤሌትሪክ ኃይል ከተሸከመ የብረት ምሰሶ /ቁጥር 83/ ጋር ሄሊኮፕተሯ በመጋጨቷ የተከሰተ መሆኑንም የዓይን ምስክሮች ይገልፃሉ። ሄሊኮፕተሯ ተከስክሳ እንደወደቀችም የአካባቢው ነዋሪዎች ፈጥነው ከስፍራው በመድረስ የአብራሪውን የተማሪውንና የቴክኒሻኑን አስክሬን ከሄሊኮፕተሯ ውስጥ ማውጣታቸው ተመልክቷል። በኋላም ከታጠቅ ጦር ሰፈር የመጡ ወታደሮች የአካባቢውን ነዋሪ ካገለሉ በኋላ የሟቾቹን አስክሬን በሌላ ሄሊኮፕተር እንዲነሳ አድርገዋል።</p>

<p>ወታደሮቹ የተሰባበረውን ሄሊኮፕተር ሲጠብቁ አድረው ስብርባሪው በካሚዮን ተጭኖ ሲወሰድ እነሱም አካባቢውን ለቀዋል። በአደጋው ሕይወታቸው ያለፈው የበረራ ቴክኒሻን ወሌ ወሰንና ተለማማጁ ኢትዮጵያዊ ባለፈው እሁድ ደብረዘይት ሩፋኤል ቤተክርስቲያን ተፈፅሟል። የበረራ ቴክኒሺያን ወሌ ወሰን በቀድሞ የኢትዮጵያ አየር ኃይል ውስጥ ሲያገለግሉ የቆዩ ነባር ቴክኒሻን መሆናቸውን መረዳት ተችሏል።</p>

<p>ይህ በእንዲህ እንዳለም ኢትዮጵያ የጦር ጄቶችንና ተዋጊ ሄሊኮፕተሮችን ከሩሲያ መግዛቷንና ከተገዙትም ውስጥ 21 ሄሊኮፕተሮች ወደሀገር ውስጥ ማስገባቷን የቻይናን የዜና ወኪል የጠቀሱ ዘገቦች ይፋ አድርገዋል። የኤርትራ ዜና አገልግሎት የቻይናን ዜና ወኪል ጠቅሶ እንዳለመከተው የጦር ጀቶቹንና ተዋጊ ሄሊኮፕተሮቹን ለመግዛት ከሩሲያ ባለሥልጣናት ጋር ስምምነት ላይ የደረሱት የመከላከያ ሚ/ር ተፈራ ዋልዋ ናቸው። እንደዘገባው ተፈራ ዋልዋ ሞስኮ ሄደው በአደረጉት ስምምነት ሚግ 27፣ ኤስ ዩ 27 የተባሉ ተዋጊ ጄቶችንና ሚ-24 የተባሉ የውጊያ ሄሊኮፕተሮች ሩሲያ ለኢትዮጵያ ለመሸጥ ተስማምታለች። ከነዚህ ስምምነት ከተደረሰባቸው መሳሪያዎች ውስጥ 21 የሚሆኑት ሄሊኮፕተሮች ወደ ኢትዮጵያ መላካቸውንም ዘገባው አመልክቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 20 ቀን 1992</a></p>

</body>
</html>	
