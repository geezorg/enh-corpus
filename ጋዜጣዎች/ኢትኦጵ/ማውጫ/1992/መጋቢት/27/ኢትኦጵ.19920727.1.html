<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰሜን ሸዋ ገበሬዎች ከመሬታቸው እየተፈናቀሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰሜን ሸዋ ገበሬዎች ከመሬታቸው እየተፈናቀሉ ነው</h1>


<p>በሰሜን ሸዋ ዞን ሰላሌ አውራጃ ኪዩ ወረዳ ውስጥ ዘጐች መሬታቸውን በአካባቢው ገዢዎች እየተነጠቁና ድብደባ እየተፈፀማበቸው መሆኑን ከሥፍራው የደረሰን ዜና ያስረዳል። በሰሜን ሸዋ ሰላሌ አውራጃ ኪዮ ወረዳ ኮዬአከሌ ገበሬ ማህበር ልዩ ሥሙ ቆሬታ በሚባለው አካባቢ ነዋሪ የሆኑ የአካባቢው ገበሬዎች በቀበሌው ሊቀመንበር ትዕዛዝና በወረዳ ሥራ አስፈፃሚዎች ድጋፍ መሬታቸውን በመነጠቅ ላይ መሆናቸው ተመልክቷል።</p>

<p>ቀደም ሲል በነበረው ሥርዓት በ1980 ዓ.ም የረጋውና ኢሕአዴግ ወደ ሥልጣን ከመጣበት ጊዜ ጀምሮ ተቀባይነት አግኝቶ በየገበሬው እጅ የነበረውን መሬት የገበሬው ማህበር ሊቀመንበር አቶ ግርማ ከበበው በራሳቸው ስልጣን ከአንዱ እየነጠቁ ለሌላው በመስጠት ላይ መሆናቸውን የወረዳው መስተዳድርም ጉዳዮን ከመከላከል ይልቅ አጋዥ ሆኖ መገኘቱን ነዋሪዎች በማማረር ይገልፃሉ።</p>

<p>የአንድ ቤት አባወራ ከሞተ የሟች ቤተሰቦች የመሬቱ ባለቤት መሆን ሲገባቸው መሬቱ ተቆርሶ ለሌላ ሰው ይሰጥባቸዋል። አንዳንዶች ደግሞ የቤቱ አባወራ ባይሞትም «የያዝከው መሬት በአብዛኛው ለም በመሆኑ» በሚል ሰበብ ከያዘው መሬት ተቀንሶ ለሌላ ሰው እየተሰጠባቸው ይገኛል። በዚህም መሰረት መሬታቸው ከተነጠቀባቸው ግለሰቦች ውስጥ 1/የአቶ ካሳ ነገዎ ቤተሰቦች፣ 2/የሟች ጣይቱ ባልቻ ልጆች 3/አቶ ጋረደው ዲክ 4/ የወ/ሮ ፀጋ በዳኔ ቤተሰቦች ሲገኙ ወ/ሮ ሸዋዬ ንጉሴ የተባሉት የአካባቢው ነዋሪ ደግሞ መሬቱን ከገበሩበት በኋላ መነጠቃቸውም ተመልክቷል። አቶ ኢጅራ በዳዳ የተባሉት ሌላው የአካባቢው ገበሬ ደግሞ መሬታቸው ተቆርሶ ከመወሰዱ ባሻገር ግምቱ ከ2 ሺህ ብር በላይ የሚሆን ራሳቸው ተክለው ያፀደቋቸውን የባህርና የፅድ ዛፎች እንዳይጠቀሙ የተከለከሉ መሆናቸውንም መረዳት ተችሏል።</p>

<p>ይህንን የገበሬ ማህበሩን ሊቀመንበር እርምጃ የተቃወሙ ግለሰቦች ተደብድበው ጉዳት የደረሰባቸው መሆኑን ከጥቆማው ለመረዳት ተችሏል። ከዚህ ከገበሬዎቹ ላይ የሚነጠቀው መሬት ለራሳቸው በቀበሌው አመራር ላይ ለሚገኙ ሰዎችና በጥቅም ለተሳሰሩ ግለሰቦች በመሰጠት ላይ መሆኑንም ዜናው ጨምሮ ገልጿል።</p>

<p>ሕዝቡ በደሉ ቢበዛበት ለወረዳው ሊቀመንበር ለአቶ ስዩም ረጋሣ ቢያመለክትም የቀበሌው ሊቀመንበር ግን የአጎታቸው ልጅና የወረዳው ሥራ አስፈፃሚ የሆኑትን ግለሰብ ወደአካባቢው እንዲመጡ በማድረግ ጉዳዩን በማፈን በህዝብ ላይ አንዳችም በደል ያልተፈፀመ በማስመሰል ለወረዳው ሪፖርት በመቅረቡ ወረዳው ምንም መፍትሔ ሊሰጣቸው እንዳልቻለ ነዋሪዎቹ ገልፀዋል። ስለሆነም የሚመለከተው የበላይ አካል ለዞኑ ም/ቤትና ለኦሮሚያ ክልላዊ ም/ቤት አቤቱታ ማቅረባቸውንም መረዳት ተችሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 27 ቀን 1992</a></p>

</body>
</html>	
