<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነፃ ጋዜጠኞች ሞትና ስደት ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የነፃ ጋዜጠኞች ሞትና ስደት ቀጥሏል</h1>


<p>ዛሬ ከህትመት ውጭ የሆነው «ዞግ» ጋዜጣ ዋና አዘጋጅ የነበረውና በኋላም በተለያዩ ነፃ ፕሬሶች ተሳትፎ ሲያደርቅ የቆየው ቴዎድሮስ ከበደ ራሱን አጠፋ። «ዞግ» ጋዜጣ ላይ ታትሞ በወጣ ዜና ሳቢያ በሐምሌ ወር 1987 ዓ.ም የአንድ ዓመት እስራት ተፈርዶበት ወህኒ የቆየው ይህ ጋዜጠኛ በሌላም ክስ ፍርድ ቤት ሲመላለስ መቆየቱን ለማወቅ ተችሏል።</p>

<p>ወጣት ጋዜጠኛው ቴውድሮስ ከበደ በመኖሪያ ቤቱ ውስጥ ራሱን የሰቀለው በዕለተ ፋሲካ እሁድ ሚያዝያ 22/92 እንደነበርም ለማወቅ ተችሏል። በአሁኑ ወቅት ዘ ሰን በሚባለው የእንግሊዘኛ ጋዜጣ ላይ በፍሪላንስነት ይሰራ እንደነበርም ለማወቅ የተቻለ ሲሆን ህይወቱን ለማጥፋት የተገፋፋበት ምክንያት ምን እንደሆነ ግን ለማወቅ አልተቻለም። ከወራት በፊት የማዕበል ጋዜጣ ዋና አዘጋጅ የነበረው መኮንን ወርቁ በመኖሪያ ቤቱ ውስጥ ራሱን መስቀሉ ይታወሳል። መኮንን ወርቁ ህይወቱን ከማጥፋቱ በፊት በተለያዩ ጊዜያት ከስራ ጋር በተያያዘ ሲታሰርና ሲፈታ የቆየ ሲሆን ሊሞት አካባቢ በፖሊስ ይፈለግ እንደነበርም መረዳት ተችሏል።</p>

<p>እነዚህ በቅርቡ የራሳቸውን ሕይወት ካጠፉት ሁለት ጋዜጠኞች በተጨማሪ የአገሬ ጋዜጣ አዘጋጅ የነበረው አባይ ኃይሉ በአ/አበባ ማረሚያ ቤት /ከርቸሌ/ ውስጥ በሳምባ በሽታ ሕይወቱ ማለፉ አይዘነጋም። ከዚህም ሌላ በተደጋጋሚ ሲታሰር ሲፈታ የቆየው የታዛቢና የገናናው ጋዜጣ አዘጋጅ የነበረው ዓለም ሰገድ ከእስር ውጭ ህይወቱ እንዳለፈ ይታወቃል። ዳግማዊ የተባለው ጋዜጣ ባለቤትና ለወራት በማዕከላዊ ምርመራ ታስሮ የነበረው ጌታመሳይ ገ/መስቀል አምና ከዚህ ዓለም በሞት ተለይቷል። የመብሩክና መብረቅ መስራች ባለቤትና ዋና አዘጋጅ ወርቁ አለማየሁም ባለፈው ዓመት ህይወቱ አልፏል። እንዲሁም የዞግ ጋዜጣ የስፖርት አምድ አዘጋጅ የነበረው ታምሩ ተስፋዬ ከሁለት ዓመታት በፊት በገዛ እጁ ህይወቱን አጥፍቷል።</p>

<p>ከዚህ በተጨማሪ በርካታ ጋዜጠኞች ከሀገር ውጭ ተሰዴዋል። በቅርቡ የፊያሜታ ጋዜጣ ዋና አዘጋጅ ዳዊት ከበደ፣ የታሪክ ጋዜጣ ዋና አዘጋጅ ፍስሃ ዓለሙ፣ የአገሬ ጋዜጣ አዘጋጅ የነበረው አካሉ አጥላው፣ የገናናው ጋዜጣ አዘጋጅ የነበረው ካሳሁን ታደሰ፣ የማዕበል አሳታሚ አክሊሉ ታደሰ ከሃገር ተሰደዋል።</p>

<p>ይህ በእንዲህ እንዳለም በቅርቡ የኢትዮጵያ ነፃ ፕሬስ ጋዜጠኞች ማህበር ጊዜያዊ ጽ/ቤትና የኢትዮ ታይም ዝግጅት ክፍል ውስጥ የተፈፀመውን ዘረፋ በመቃወም ዓለም አቀፉ የፕሬስ ተቋም መግለጫ በማውጣት መንግስት ዘራፊዎቹን በአስቸኳይ ለፍርድ እንዲያቀርብ ጠይቋል። ዓለም አቀፉ የፕሬስ ተቋም በዩኤስ አሜሪካ ቦስተን ውስጥ ባለፈው ሳምንት ጉባዔ በማካሄድ ላይ ሳለ ነበር መግለጫውን ያወጣው። በዚህ ዓለም አቀፍ ጉባዔ ላይ የኢነጋማ ፕ/ት አቶ ክፍሌ ሙላት የተገኙ ሲሆን ጉባዔውን አጠናቀው ወደስፔን በማምራት ከዚያም በ«አይፌክስ» ጉባዔ ላይ ከተገኙ በኋላ ባለፈው እሁድ አዲስ አበባ ገብተዋል። ጉዞአቸውን በተመለከተም በትናትናው ዕለት ከቀትር በኋላ በሃገር ውስጥ የዜና ወኪሎችና ለነፃ ፕሬስ ጋዜጠኞች መግለጫ ሰጥተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 2 ቀን 1992</a></p>

</body>
</html>	
