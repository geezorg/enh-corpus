<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከምርጫው ጋር በተያያዘ በአማራው ክልል ጥበቃ ተጠናክሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከምርጫው ጋር በተያያዘ በአማራው ክልል ጥበቃ ተጠናክሯል</h1>


<p>የፊታችን እሁድ በመላ ሀገሪቱ የሚካሄደውን ምርጫ በተመለከተ በአማራው ክልል በድልድዮች፣ በኤሌትሪክ መስመሮችና በታላቅ መንግስታዊ ተቋማት ላይ አደጋ ይጣላል የሚል ስጋት በመንግስት በኩል መኖሩ ሲታወቅ በደቡብ ጐንደር ደግሞ የምርጫ ቁሳቁስ ከተዘረፈ በኋላ መገኘቱ ተገለፀ።</p>

<p>በአማራው ክልል ይህንን ስጋት ከወዲሁ ለመከላከል የክልሉ ሚሊሺያ ጽ/ቤት በተጠቃሽ ተቋማት ላይ ጠንካራ ጥበቃ ለማድረግ የተቀናጀ ጥረት እንደሚያስፈልግ «ማህቶት» የተሰኘው የብአዴን/ኢህአዴግ ልሣን ገልጿል።</p>

<p>«ማህቶት» ባሳለፍነው ሳምንት በ7ኛ ዓመት ቁጥር 245 ዕትሙ የክልሉን ሚሊሺያ ጽ/ቤት ረዳት ኃላፊ አቶ ፀሐዬ ኃይሉን በመጥቀስ ዋናው የፀጥታው ባለቤት ህዝቡ መሆኑን አመልክቷል። ስለሆነው እንደወትሮው ሁሉ ለድልድዮች ለኤሌትሪክ መስመሮች፣ ለታላላቅ መንግስታዊና የግል ተቋማት የሚያደርገውን ጥበቃ ይበልጥ ማጐልበት እንዳለበት በዚህም እያንዳንዱ የምርጫ አካባቢ የተሟላ ሰላም እንዲኖረው ማድረግ እንደሚገባው ተገልጿል።</p>

<p>«ሻዕቢያና ቅጥረኞቹ አገራችንን በምታካሂደው የልማት ተግባር ላይ የአፍራሽነት ተልዕኮቿውን ከመፈፀም ወደኋላ አይሉም» በማለት ከወዲሁ ስጋታቸውን የገለፁት የክልሉ ሚሊሺያ ረዳት ኃላፊ ከደቡብ ጐንደር ወደ ወረዳ የሚሄዱ የምርጫ ቁሳቁሶች መዘረፋቸውን ገልፀዋል። ሆኖም የአካባቢው ህብረተሰብና ሚሊሺያው ባደረጉት የተቀናጀ እንቅስቃሴ ዘራፊዎቹ በቁጥጥር ስር መዋላቸውን የምርጫው ቁሳቁሶችም ወደተፈላጊው ቦታ መድረሳቸውን ጠቅሰዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 2 ቀን 1992</a></p>

</body>
</html>	
