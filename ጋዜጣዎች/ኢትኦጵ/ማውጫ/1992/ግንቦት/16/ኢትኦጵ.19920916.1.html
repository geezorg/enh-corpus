<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓርቲዎች ምርጫው እንዲደገም ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚ ፓርቲዎች ምርጫው እንዲደገም ጠየቁ</h1>


<p>በሀገር ውስጥ የሚንቀሳቀሱ ስምንት የፖለቲካ ፓርቲዎች በቅርቡ የጋራ አስተባባሪ ኮሚቴ ማቋቋማቸው ይታወሳል። እነዚህ የፖለቲካ ፓርቲዎች በትላትናው ዕለት ባወጡት የአቋም መግለጫ ምርጫው በስድስት ወራት ጊዜ ውስጥ እንዲደገም ጠይቀዋል።</p>

<p>የስምንቱ ተቃዋሚ ፓርቲዎች አስተባባሪዎች በትላትናው ዕለት ምሽት በሰሜን ሆቴል በሰጡት መግለጫ ምርጫው ነፃና ፍትሐዊ እንዳልነበር አረጋግጠናል ሲሉ ምርጫው ፍትሐዊ ያልሆነባቸውን ነጥቦች በአቋም መግለጫቸው ዘርዝረዋል።</p>

<p>ይህ የ1992 ዓ.ም ብሔራዊ ምርጫ የተከናወነው ነፃና ገለልተኛ ባልሆኑ አስፈፃሚዎች በመሆኑና በምርጫው አፈፃፀም ላይ የታዩ ችግሮች ምርጫው ነፃ ፍትሃዊና ትክክለኛ አለመሆኑን አረጋግጠናል። ስለሆነም የምርጫው እንደገና በስድስት ወራት ጊዜ ውስጥ እንዲደገም በአፅንዖት እንጠይቃለን በማለት ባወጡት ባለሰባት ነጥብ የአቋም መግለጫ የምርጫውን መደገም ትኩረት ሰጥተውበታል።</p>

<p>በዚህ የአቋም መግለጫቸው የክርክር መድረክ ላዘጋጁ ተቋማት፣ ለነፃው ፕሬስ፣ ምርጫውን በቁሳቁስና በገንዘብ ለደገፉ መንግስታትና ድርጅቶች ምስጋና አቅርበዋል። የመከላከያ ሠራዊቱ በኢትዮጵያዊነት ስሜት እየፈፀመ ያለውን ተጋድሎ ከደጀኑ ህዝብ ጎን በመሆን ደግፈናል ብለዋል።</p>

<p>«የኢትዮጵያ ፖለቲካዊ ታሪካዊነትና የህዝባችንን ኢኮኖሚያዊ ጥቅሞች በሚያስከብር ሁኔታ ድሉ እንዲጠናቀቅ እየጠየቅን የተቃዋሚ ድርጅቶችም እንዲተባበሩ እናሳስባለን» ብለዋል። የተባበሩት መንግስታት የፀጥታው ም/ቤት የጣለውን ማዕቀብ እንዲያነሳም ጠይቀዋል። በሐዲያ ዞን ከምርጫ እንቅስቃሴ ጋር በተያያዘ የተፈፀመውን ግድያ አውግዘዋል። ለሟች ቤተሰቦች፣ ዘመዶች መፅናናትን ተመኝተዋል። ጉዳት ለደረሰባቸው ካሳ እንዲከፈልም ጠይቀዋል። በመጨረሻም «ከላይ በአቋማችን የገለፅናቸው ምርጫው በዲሞክራሲያዊ አግባብ የሚደገም ካልሆነ ዛሬም የኢትዮጵያ ሕዝብ ከአፈሙዝ አገዛዝ ያልተላቀቀ መሆኑን አበክረን እየገለፅን፣ የኢትዮጵያ ህዝብም ስሜቱን የሚገልፅበት ህዝባዊ መድረክ እንዲዘጋጅ በአስተባባሪ ኮሚቴ መወሰኑን እናስታውቃለን» ሲሉ መግለጫቸውን ቋጭተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 16 ቀን 1992</a></p>

</body>
</html>	
