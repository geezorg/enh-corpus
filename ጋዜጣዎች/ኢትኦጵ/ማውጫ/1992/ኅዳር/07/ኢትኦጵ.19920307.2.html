<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሊባኖስ የገባችው ወጣት ወር ሣይሞላት ተገደለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሊባኖስ የገባችው ወጣት ወር ሣይሞላት ተገደለች</h1>


<p>ወ/ት ፀሐይ ስሜ የተባለች የ25 ዓመት ወጣት ሊባኖስ ውስጥ ባልታወቀ ሁኔታ ከሞተች በኋላ መርዶው በ8ኛው ወር ለቤተሰቦቿ መድረሱን ለማወቅ ተችሏል። ከሟች ቤተሰቦች የተገኘው ዜና እንደሚያስረዳው ፀሐይ ስሜ ከኢትዮጵያ ወደ ዐረብ ሀገር ሊባኖስ የሔደችው የካቲት 21 ቀን 1991 ዓ.ም ሲሆን የሞተችው ደግሞ ወር ባልሞላ ጊዜ ውስጥ መጋቢት 16/1991 ዓ/ም ነበር።</p>

<p>ሟች ወ/ት ፀሐይ ስሜ በምን ሁኔታ እንደሞተችና ቀብሯ የት እንደተፈፀመ አናውቅም የሚሉት የሟች ቤተሰቦች መርዶውን ባለፈው እሁድ ህዳር 4/1992 የነገራቸው ወደ አረብ አገር የላካት መቆያ ስንቄ የተባለው የአካባቢው ነዋሪ መሆኑን ይገልፃሉ። ተጠቃሹ ግለሰብ ሟች ህይወቷ ያለፈው እራሷን በመስቀሏ ነው በማለት መናገሩንም ከሟች ቤተሰብ መረዳት ተችሏል። በሌላ በኩል ደግሞ የመቆያ ስንቄ እህት የሆነችው ወ/ት ገነት ሥንቄ ለሟች ቤተሰቦች ባለፈው እሁድ ከሊባኖስ በስልክ እንደተናገረችው ፀሐይ ስሜ ሕይወቷ ያለፈው ራሷን በመስቀል ሣይሆን ከፖሊስ መሣሪያ ነጥቃ ራሷ ላይ በመተኮስ ነው ብላለች።</p>

<p>ሟችን ራስዋን ወደማጥፋት የገፋፋትንም ምክንያት ሲያብራሩ ሟች ተቀጥራ ከምትሰራበት ቤት ባለቤት ከወይዘሮዋ ጋር ወደ ገበያ ይወጣሉ። አደባባይ ሲደርሱም ሟች ቤተክርስቲያን ውስጥ ሮጣ በመግባት ከዚያ ላለመውጣት ትወስናለች። ሴትዮዋ ፖሊስ አስመጥታ ፀሐይን ከቤተክርስቲያን ካስወጣቻት በኋላ ወደእስር ቤት ትወሰዳለች። እስር ቤት እንደገባችም በአቶ መቆያ ስንቄ አባባል ራሷን ሰቅላ ሕይወቷን ታጠፋለች። ሊባኖስ የምትገኘው ወ/ሪት ገነት ስንቄ እንዳለችው ወ/ሪት ፀሐይ ሕይወቷ ያለፈው ተሰቅላ ሳይሆን ከፖሊስ መሣሪያ ነጥቃ ራስዋ ላይ በመተኮስ ነው።</p>

<p>ወደአረብ ሐገር ከመሔዷ በፊት 6 ኪሎ ቤዛ ክሊኒክ ውስጥ ትሰራ የነበረችው ይህች ሟች ወጣት እናቷ ራሷ ሊባኖስ እንደሔደች ስለሞቱ መርዶ የተቀመጡት ዓይነስውር አባቷ አቶ ስሜና እህቶቿ መሆኑንም መረዳት ተችሏል። የሟች ቤተሰቦች መርዶው እስከአሁን የተደበቀብን አቅም የላቸውም ምን ያደርጋሉ ከሚል ንቀት የመነጨ እንደሆነም በማማረር ይናገራሉ። የሆኖው ሆኖ ግን የልጇቸውን አሟሟት ምስጢር ለማወቅና ሀገር ውስጥ ያሉትንም አቀባባይ ወንጀለኞች ለፍርድ ለማቅረብ በህጋዊ ቦታ እንቅስቃሴ መጀመራቸውን ለሪፖርተራችን ገልፀዋል።</p>

<p>ይህ በእንዲህ እንዳለ አባሳሴም የተባለ አንድ የሊባኖስ ዜጋ በቅርቡ ወደ ኢትዮጵያ በመምጣት ለመንግስታዊው የኢትዮጵያ ሬዲዮ እንደ ገለፁት ኢትዮጵያውያን ሴቶች በአሰሪዎቻቸው ይደበደባሉ፣ በረሃብ አለንጋ ይጠበሳሉ፣ ከአሰሪዎቻቸው ጋር የግብረሥጋ ግንኙነት እንዲፈፅሙ ይገደዳሉ፣ ከፍላጐታቸው ውጭ ሲያረግዙም ከስራቸው ያባርሯቸዋል። በዚህና በሌሎች ጫናዎች 7 ኢትዮጵያውያን ሴቶች የአዕምሮ መታወክ ደርሶባቸው በአዕምሮ ህክምና ሆስፒታል ውስጥ እንደሚገኙም አመልክተዋል። አንዲት መርዝ ጠጥታ ሕይወቷን ለማጥፋት የሞከረች ኢትዮጵያዊ ለእርዳታ ሆስፒታል ተልካ ችግሩ ለአሰሪዎቿ ሲነገራቸው ሚስትየዋ በውሃ ዋና ላይ እንደሆነችና ጉዳዩ እንደማይመለከታት መናገሯን፣ ባልየው ደግሞ ከሆስፒታል አውጥቶ የት እንዳደረሳት የማይታወቅ መሆኑንም ሊባኖሳዊው አስረድተዋል።</p>


<p>በሀገሪቱ በተንሰራፋው ስራአጥነት እንዲሁም መጪውም ጊዜ ብሩህ ሆኖ አልታይ በማለቱ በርካታ እህቶቻችን ወደዐረብ ሀገር እንጀራ ፍለጋ እየሔዱ በአስክሬን ሣጥን መመለሳቸው የተለመደ ተግባር ሆኗል። ይህንን አሰቃቂ ሁኔታ በማየት ብዙዎች እግራቸውን ይሰበስባሉ ተብሎ ቢገመትም ቁጥራቸው የማይናቅ ሴቶች ዛሬም በሀገሪቱ ባለው ሁኔታ ተስፋ ቆርጠው እንጀራ ፍለጋ መሔዳቸውን ቀጥለዋል። መረጃዎቹ እንዳመለከቱት በሊባኖስ ውስጥ 12ሺ የሚገመቱ ኢትዮጵያውያን ሴቶች ሲኖሩ ከነዚህ ውስጥ 90% ሕጋዊ አለመሆናቸው ተመልክቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ኅዳር 7 ቀን 1992</a></p>

</body>
</html>	
