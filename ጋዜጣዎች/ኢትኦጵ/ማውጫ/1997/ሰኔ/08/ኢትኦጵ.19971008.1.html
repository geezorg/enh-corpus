<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የተቃዋሚ መሪዎች ያለ አንዳች ጥያቄ ይታሰራሉ» ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «የተቃዋሚ መሪዎች ያለ አንዳች ጥያቄ ይታሰራሉ» ጠ/ሚ መለስ ዜናዊ</h2>


<p>የፀጥታ ኃይሎች 26 ሰዎችን ተኩሰው ከገደሉ በኋላ የምርጫው በኋላ ግር ግር አሁን አብቅቷል ሲሉ ጠ/ሚኒስትር መለስ ዜናዊ ገልፀዋል። አቶ መለስ ከሮይተርስ ጋር ባደረጉት ቃለ ምልልስ «ነገሮች ከቁጥጥር ውጪ መሆን ጀምረው ነበር፤ በዚያ ደረጃ ይህን በኃይል ማስቆም ጥንቃቄ የተሞላበት እርምጃ ነበር» በማለት ነበር ከመረጋጋቱ በኋላ ለመጀመሪያ ጊዜ ባለፈው አርብ የተናገሩት።</p>

<p>በተቃውሞ ሰልፍና ከቤት ውጪ በመሰብሰብ ዙሪያ የተጣለው የአንድ ወር ዕገዳ እየተጠናቀቀ መሆኑን የገለፁት አቶ መለስ የጊዜ ገደቡ እንደሚራዘም፣ ይህ ማለት ግን ለዴሞክራሲ ጀርባን መስጠት እንዳይደለ ተናግረዋል።</p>

<p>«ነገሮች ከቁጥጥር ውጪ መውጣት በሚጀምሩበት ጊዜ የኃይል እርምጃዎችን መውሰድ አስፈላጊ ነው» በማለት ከግርግሩ በኋላ ባለፈው አርብ ለመጀመሪያ ጊዜ ለሮይተርስ ቃለ-ምልልስ የሰጡት አቶ መለስ «....አለመረጋጋትም ሆነ በግድያው ረገድ በሁለቱም የከፋው መዓት ከበስተበኋላችን እንደቀረ እገምታለሁ። ለጠፋው ሕይወት በጥልቅ አዝነናል፤ ምናልባትም ከሚያስፈልገው በላይ የኃይል እርምጃዎችን ተወስዶ ከሆነም ወደፊት ትኩረት ሰጥተን ልንመለከተው የምንችለው ነው» በማለት ተናግረዋል። ረቡዕ ዕለት በአዲስ አበባ ከተማ በተፈጠረው ግርግር 26 ሰዎች ሞተው ከ100 በላይ የሚሆኑት ቆስለዋል።</p>

<p>ከተመድ ዋና ፀሐፊ ኮፊ አናን፣ ከብሪታኒያ የልማት ሚኒስትር ሂላሪ ቤን እና ከአሜሪካ ውጪ ጉዳይ ሚኒስትር ኮንዶሊዝ ራይስ የስልክ መልዕክት መቀበላቸውን የገለፁት አቶ መለስ « ሁኔታው በሚፈቅድልን መልኩ እንድንቆጣጠረው አስተያየትና አመለካከታቸው ገልፀውናል፤ እኛም እንጋራዋለን» ሲሉ ተናግረዋል።</p>

<p>አንዳንድ የተቃዋሚ ድርጅቶች ከሀገር እንዳይወጡ መከልከላቸውን ያረጋገጡት አቶ መለስ ዜናዊ «አዎ! አትወጡም ብለናል! ምክንያቱም እዚህ እሳት ጭረው አመፅ ቀስቅሰዋል፤ (ተቃዋሚዎች) በፖሊስ ክትትል ስር ናቸው፤ ነገሮች ከተጋጋሉ የተቃዋሚ መሪዎች ያለ አንዳች ጥያቄ ይታሰራሉ» በማለት መንግስታቸው ሊወስደው የተዘጋጀውን እርምጃ በግልፅ አሳውቀዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 8 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኢትኦጵ/ማውጫ/1997/ሰኔ/08/ኢትኦጵ.081097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
