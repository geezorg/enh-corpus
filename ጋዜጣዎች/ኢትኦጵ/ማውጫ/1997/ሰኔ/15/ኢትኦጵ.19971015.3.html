<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዝዋይ እስረኞች መልዕክት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዝዋይ እስረኞች መልዕክት</h2>


<p>ከአዲስ አበባ ከተማ የታፈሱ ከ4ሺህ የሚበልጡ ዜጐች በዝዋይ እስር ቤት ለ32 ሰዓታት ምግብ ተከልክለው መቀጣታቸውን፣ 500 ያህል እስረኞች ደግሞ ባለፈው እሁድ መለቀቃቸውን ለማወቅ ተችሏል። አምስት መቶ የሚሆኑት እስረኞች በተፈቱበት ዕለት ሌሎች 320 ዜጐች ደግሞ ወደ እስር ቤት መግባታቸውን ተፈቺዎቹ ለዝግጅት ክፍላችን ገልፀዋል፤ ከተማሪዎቹ ውስጥ ቢያንስ ሶስቱ መሞታቸውን፣ ጠቅላላ እስረኛው እርስ በርስ ፀጉሩን እንዲላጭ በመደረጉ የኤች.አይ.ቪ ኤድስ መስፋፋት ስጋት ማየሉንም ተፈቺዎቹ ያስረዳሉ። አሁን በእስር ላይ የሚገኙት ዜጐች ከዝዋይ የፃፉት ግልፅ ደብዳቤ በጋዜጣችን ላይ እንዲወጣ ጠይቀዋል። የደብዳቤው መልዕክት ቀጥሎ ሰፍሯል።</p>

<p>ግልፅ ደብዳቤ ከዝዋይ ታሳሪዎች</p>

<p>ይድረስ ቤተሰቦቻችሁን ላጣችሁ ወገኖች</p>

<p>በመጀመሪያ ደረጃ ሰኔ 1 ቀን 1997 ዓ.ም በግፈኛውና በአምባገነኑ የወያኔ መንግሥት በጥይት ልጆቻችሁንና ቤተሰቦቻችሁን ላጣችሁ ቤተሰቦች እግዚአብሔር መጽናናትና ብርታትን ይስጣችሁ እንላለን። የእናንተ ልጆች በምንወዳት ሀገራችን ኢትዮጵያ እውነተኛ ዴሞክራሲ እንዲኖር መስዋዕትነት የከፈሉ ቁርጥ የሀገራችን ልጆች መሆናቸውን እንድታውቁ እንፈልጋለን። ደማቸውም ዝም ብሎ እንደማይቀር፣ የመንግሥት ባለስልጣኖችም ለፍርድ የሚቀርቡበት ቀን ሩቅ እንደማይሆን፣ እንዲሁም ለልጆቻችሁ ሀውልት እንደሚቆም እርግጠኛ ነን።</p>

<p>በኛ በኩል ለዚህ ሁሉ ተጠያቂው ጠ/ሚኒስትሩ ናቸው። ጦሩም ሆነ የፖሊስ ሠራዊት ተጠሪነቱ ለኔ ነው ስላሉ አዛዡ እሳቸው ስለሆኑ የሳቸውን ትዕዛዝ ተቀብለው ጭንቅላት ጭንቅላት እየመቱ ወገናችንን ገድለውብናል። ስለዚህ አቶ መለስ ዜናዊ ለፍርድ እንዲቀርቡ እንጠይቃለን።</p>

<p>ይድረስ ዝዋይ ለታሰሩባቸው ቤተሰቦች</p>

<p>እኛ ቁጥራቸው 4 800 የምንሆን ዝዋይ የታሰርን የኢትዮጵያ ልጆች ከዚህ ከአዲስ አበባ ጀምሮ በመኪና ላይ እየተደበደብን በሌሊት ከተወሰድን በኋላ እዛ ዝዋይ ተፈተሽን እየተመታን ባዶ የቆርቆሮ መጋዘን ውስጥ አጉረውን ከዕሮብ ጀምሮ ለ32 ሰዓት ምግብ ሳይሰጡን ሀሙስ ማታ 1 ዳቦና ውሃ በመስጠት ቀጡን። «ልደቱና ብርሃኑ ነጋ ያብሏችሁ፤ እነሱ አልጋ ላይ ተኝተዋል፤ እናንተ ግን ይኸው ሲሚንቶ ላይ ትተኛላችሁ፣ ዴሞክራሲ ይኸው» እያሉ የጠመንጃ አፈሙዝ አፋችን ውስጥ እየከተቱ ደብድበውናል። በአሁኑ ሰዓት ድብደባው ቢቆምም በጣም የተቸገርንባቸው ጉዳዮች አሉ። በዝርዝር ለመጥቀስ።</p>

<p>1ኛ/ ከታሰርን ቀን ጀምሮ የለበስነውን ልብስ ነው እስከ አሁን የምንለብሰው። በዚህም ምክንያት በልብሳችን ላይ የተለያዩ ተባዮች እየተፈጠሩ ይገኛሉ። ወያኔ ቤተሰቦቻችን እንዳይዩን ስለከለከለ ተቀያሪ ልብስ ማግኘት አልቻልንም። በዚህም ምክንያት ለበሽታ ተጋልጠን እንገኛለን።</p>

<p>2ኛ/ እስካሁን ድረስ ሰውነታችንን አልታጠብንም፤ የምንታጠበው ፊታችንን ብቻ ነው። እሱንም ሽንት ቤት ስንወጣ ብቻ። በዚህም የተነሳ ከፍተኛ የንፅህና ጉድለት አለብን። የጥርስ ቡርሽ እንኳ ማስገባት አልቻልንም። በዚህ ከቀጠለ ብዙ ሰው በሽታ እንደሚይዘን አንጠራጠርም።</p>

<p>3ኛ/ እኛ ዝዋይ የታሰርን ወገኖቻችሁ ፀጉራችንን እርስ በርሳችን እንድንላጭ ተገደናል። የኤች.አይ.ቪ ቫይረስ በተስፋፋበት በአሁኑ ሰዓት ምንም እንኳ ምላጩ አዲስ ቢሆንም፣ አንዱ ሌላውን ሲላጭ ልምድ ስለሌለን እጁን እየቆረጠ እንዲሁም የሌላውን ፀጉር እላጫለሁ እያለ የሰው ራስ እየቆረጠ በጣም በሚያሳዝንና ለበሽታ በሚጋልጥ ሁኔታ ፀጉራችንን እንድንላጭ ተደርገናል። ሰኔ 1 ቀን ጭንቅላት በሌላቸው ሰው መሳይ ፍጡሮች ድብደባ የደረሰባቸው ሰዎች አብረውን ታስረው ይገኛሉ፡፡ እነዚህም ወገኖች አስፈላጊውን ህክምና ሊያገኙ አልቻሉም። ምንም እንኳን ሀኪሞች ቢኖሩም በጣም ትንሽ ናቸው። የቀረበላቸውም ማቴሪያል በጣም ውስን ነው። እኛ ቁጥራችን 4800 ነው። የበሽተኞች የበሽታ ዓይነት ቲቢ፣ ጨጓራ፣ አስም፣ የሚጥል በሽታ፣ ልብ ድካም እንዲሁም በኤች.አይ.ቪ የተጠቁ ወገኖች መድሃኒት አቋርጠው ዳቦ እየበሉ ይገኛሉ። የታሰረ የአዕምሮ በሽተኛም አለ። ሰኔ 1 ቀን ወዲያውኑ 1 ሰው ሲሞት፣ በነጋታው ደግሞ 2 ሰው ታሞ ሞቷል። እንዲሁም ለህክምና ወጥተው ያልተመለሱ በጣም ብዙ ናቸው። እኛ ስንጠይቅ እየታከሙ ናቸው ብንባልም በጣም ለማመን ተቸግረናል፤ የሞቱም ይመስለናል።</p>

<p>እኛ ከፍተኛ ችግር አለብን፤ በቀን ከአንድ ክፍል 5 ሰው ብቻ ነው እንዲታይ የሚፈቀደው። በአንድ ክፍል ደግሞ ከ300 - 400 ሰው አለ። ስለዚህ የኢትዮጵያ ህዝብና የዓለም አቀፉ ህብረተሰብ ይሄንን እንዲያውቅ እንፈልጋለን።</p>

<p>4ኛ/ እኛ የዝዋይ ታሳሪዎች በአሁኑ ሰዓት ስማችንን ከጠየቁት በኋላ ብሄራችንን ይጠይቁናል። ከዚያም ፎቶ ያነሱናል፣ ቪዲዮም ይቀርጹናል፡፡ ይሄ ነገር በጣም ግራ ገብቶናል፡፡</p>

<p>5ኛ/ በአሁኑ ሰዓት 600 ሰዎች ተለቀዋል። 600ዎቹ ሲለቀቁ በዋዜማው ቅዳሜ ማለት ነው ሌላ አዲስ 360 ታሳሪዎች መጥተዋል። በጣም የሚያሳስበን የሚለቀቀው ገንዘብ ያለው ብቻ መሆኑ ነው። እስረኛውን ከፋፍለውታል፡፡ ነጋዴ፣ ተማሪ፣ የመንግስት ሠራተኛ፣ እንዲሁም ስራ አጥ ብለው ማለት ነው፡፡ እስካሁን ያልተለቀቁትን ሄዳችሁ ብታጣሩ ወይ ተማሪ አለበለዚያ ወይ ደግሞ የመንግሥት ሰራተኛ ናቸው። የኢትዮጵያ ህዝብ እግዜር ያሳያችሁ እዚህ ካለነው 80 በመቶ ስራ የለውም፤ እና የመለቀቅ እድላችን በጣም ጠባብ ነው። እኛ ስለሌለን ያለው ሲፈታ በጣም የሞራል ውድቀት ደርሶብናልና ይሄንንም ህዝብ እንዲያውቅልን እንፈልጋለን። በመጨረሻም ለአዲስ አበባ ዩኒቨርስቲ ተማሪዎች በርቱ በማለት የፃፉላቸው ሲሆን ማጠቃለያቸውን ያሳረጉት «ድል ለቅንጅት! ድል ለህብረት! ድል ለኢትዮጵያ ህዝብ» በማለት ነው።</p>

<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 15 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኢትኦጵ/ማውጫ/1997/ሰኔ/15/ኢትኦጵ3.151097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
