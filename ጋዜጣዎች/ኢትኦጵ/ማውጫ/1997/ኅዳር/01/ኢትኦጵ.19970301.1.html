<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በመጪው ምርጫ ልሳተፍም፣ ላልሳተፍም እችላለሁ» ዶ/ር ነጋሶ ጊዳዳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በመጪው ምርጫ ልሳተፍም፣ ላልሳተፍም እችላለሁ» ዶ/ር ነጋሶ ጊዳዳ </h2>


<p>የቀድሞ የኢፈዴሪ ፕሬዚዳንት ዶ/ር ነጋሶ ጊዳዳ ለፌዴሬሽን ም/ቤት ጥቅምት 22/1997 ያቀረቡት ጥያቄ የዕጩዎች ምዝገባ ከመጠናቀቁ በፊት ምላሽ እንዲያገኝ ጠየቁ። የፌዴሬሽን ም/ቤት መደበኛ ስብሰባ የሚኖረው ደግሞ የፊታችን መጋቢት 1997 መሆኑ ተገልጿል፤ ይህም የዕጩዎች ምዝገባ ከተጠናቀቀ ከሁለት ወር በኋላ ይሆናል ማለት ነው፤ ዶ/ር ነጋሶ ጥያቄውን ከየካቲት 3/1995 ጀምረው ሲያቀርቡ መቆየታቸው በማስታወስ፣ ጉዳያቸው በአስቸኳይ ስብሰባም ቢሆን ምላሽ እንዲያገኝ ፍላጎታቸው መሆኑን በተለይ ለኢትኦጵ ገልፀዋል።</p>

<p>ከነሐሴ 16/1987 እስከ መስከረም 28/1994 ለ6 ዓመት ከአንድ ወር ከ12 ቀን የኢትዮጵያ ፌዴራላዊ ደሞክራሲያዊ ሪፐብሊክ ፕሬዚዳንት በመሆን ያገለገሉት ዶ/ር ነጋሶ ጊዳዳ ስልጣናቸውን በለቀቁበት ዕለት ከቀትር በፊት የወጣው አዋጅ «ሰብአዊና ዴሞክራሲያዊ መብቴን ይገድባል» በሚል ድምፃቸውን ሲያሰሙ ቆይተዋል፤ ጉዳዩ ከህገ -መንግስቱ አንፃር እንዲፈተሽላቸውም የካቲት 3/1995 እንዲሁም መስከረም 11/1996 ለፌዴሬሽንና ለተወካዮች ም/ቤት ጥያቄ አቅርበዋል፤ ምላሽ በማጣታቸውም ባለፈው ሰኞ ጥምቅት 22/1997 ለፌዴሬሽን ም/ቤት ግልጽ ደብዳቤ ፅፈዋል።</p>

<p>ዶ/ር ነጋሶ ጊዳዳ ስልጣናቸውን ያስረከቡትና መቶ አለቃ ግርማ ስፍራውን የተረከቡት መስከረም 28/1994 ሲሆን፣ ዶ/ር ነጋሶ መብቴን ይገድባል በማለት የተቃውሞ አዋጅ የወጣው በዚሁ ዕለት ከቀትር በፊት ዶ/ር ነጋሶ በስልጣን ላይ እያሉ ነበር።</p>

<p>አዋጁ ላይ ፊርማቸውን ማኖር የሚገባቸውም ዶ/ር ነጋሶ ጊዳዳ ቢሆኑም፣ አዋጁ ሲወጣ በፕሬዚዳንትነት ያልተመረጡት መቶ አለቃ ግርማ ወ/ጊዮርጊስ ፈርመውበታል፤ ዶ/ር ነጋሶ ያሳሰባቸው የመቶ አለቃ ግርማ ወ/ጊዮርጊስ በአዋጅ ላይ መፈረም ሳይሆን፤ በዚህ አዋጅ ቁጥር 255/94 አንቀፅ 7 ላይ የተቀመጠው ገደብ ነው፦ እንዲህ ይነበባል፦ «ፕሬዚዳንቱ በስራ ዘመኑም ሆነ የስራ ዘመኑም ካበቃ በኋላ ወገንተኛነት ካለው የፖለቲካ እንቅስቃሴዎች የመገለል ኃላፊነት ይኖረዋል» ይላል።</p>

<p>ዶ/ር ነጋሶ ይህ የህገ-መንግስቱን አንቀፅ 29፣30፣31 እና 38 እንዲሁም አለም አቀፉን የሰብአዊ መብት ድንጋጌም ይፃረራል ሲሉ ታቅውመዋል። በሌላ ሀገር ያልተከሰተ ነው በማለትም ተችተዋል፤ ከኢትዮጵያ ጋር ተመሳሳይነት አለው ያሉትን የጀርመንን ህገ-መንግስት በማነፃጸር እዚያ በፕሬዚዳንቱ ላይ እንዲህ ያለ ገደብ የለም ሲሉ አስረድተዋል። ለታሪክና ለትውልድ መጥፎ ነገር ተተክሎ መቆየት ስለሌበትም መብታቸውን ለማስከበር ጥያቄያቸው የሚቀጥል መሆኑንም ገልፀዋል።</p>

<p>በቀድሞው ፕሬዚዳንት ዶ/ር ነጋሶ ደብዳቤ ላይ «...እንደሚታወቀው ወቅቱ ለ1997 ዓ.ም አገራዊ ምርጫ ዝግጅት እየተደረገ ያለበትና ለአፈፃፀሙም የተቀመጡት ተግባሮች የግዜ ሰሌዳ የተጀመረበት ነው፤ ስለሆነም የተከበረው ም/ቤት ጉዳዩ እንዲታይ አድርጐ አፋጣኝ አዎንታዊ መልስ እንዲሰጥ አደራ እላለሁ።»ይላል፤ ዶ/ር ነጋሶ ይህንን ሲሉ ምን ማለታቸው ነው? የርሳቸውን ጥያቄና መጪውን ምርጫ ምን አገናኘው? ዶ/ር ነጋሶን ጠይቀናቸዋል፤ ምላሻቸው የሚከተለው ነው።</p>

<p>«በህገ - መንግስቱ ከዘረዘሩት ዴሞክራሲያዊ መብቶች አንዱ የመምረጥና የመመረጥ መብት ነው፤ አዋጅ ቁጥር 255/1994 ደግሞ የኔን የመምረጥና የመመረጥ መብት ይገድባል፤ ይገድባል ብቻ ሳይሆን ይረግጣል። ይህ ህገ -መንግስቱን የሚፃረር ህግ ባለበት ነው የ1997 ምርጫ እንቅስቃሴ የተጀመረው፣ የአንድ ዜጋ ህገመንግስታዊ መብት በሌላ ህግ ሽሮ፣ ህገ-መንግስቱን ተፃሮ ስለምርጫ ማውራት እኔ አይገባኝም፣ ተዓማኒነትም የለውም፤ ከሁሉም በፊት ህገ-መንግስቱ መከበር አለበት፤ የኔም ጥያቄ ህገ-መንግስታዊ በመሆኑ፣ በህግ አግባብ ጥያቄዬ ተመልሶ እኔም በመብቴ ለመጠቀም ስለምፈልግ ጥያቄውን ከምርጫውም ጋር አያይዤዋለሁ። መብቴ እንዲከበር ጥያቄ ማቅረብ ከጀመርኩ ግን ሁለት ዓመት ሊሆነው ነው።» </p>

<p>ለዶ/ር ነጋሶ ያቀረብነው ቀጣይ ጥያቄ በምርጫው ይወዳደራሉ ማለት ነው? የሚል ነበር፤ «መሳተፍ አለመሳተፍ መብቴ ከተከበረልኝ በኋላ የሚታይ ይሆናል፤ ልገባም፣ ላልገባም እችላለሁ፤ ዋናው ጉዳይ ለጥያቄዬ ከታህሳስ 20/1997 በፊት ምላሽ ማግኘት አለብኝ፣ የእጭዎች ምዝገባ ከመጠናቀቁ በፊት ማለቴ ነው። እኔም በቂ ግዜ አግኝቼ በጉዳዩ ላይ እንዳስብበት አስቀድሞ ምላሽ ሊሰጠኝ ይገባል» ብለዋል።</p>

<p>በቅርቡ የኦሮሞ ምሁራን የተሰባሰቡበት የኦሮሞ ፌዴራላዊ ዲሞክራሲያዊ ንቅናቄ የተባለና ኢኮኖሚስቱ ቡልቻ ደመቅሳ የሚያስተባብሩት ፓርቲ እየመጣ ነው፤ የዶ/ር ነጋሶ ጥያቄና የፓርቲው መምጣት መገጣጠሙ ዶ/ር ነጋሶ በዚህ ፓርቲ ውስጥ መሳተፍ ፈልገው ይሆን የሚል ጥያቄ አስነስቷል፤ ዶ/ር ነጋሶ ግን የእርሳቸው ጥያቄና የንቅናቄው መምጣት ግንኙነት እንደሌለው ገልፀዋል፤ በዚህ ፓርቲ ውስጥም ሆነ በሌላው ለመሳተፍ ገና እንዳልወሰኑ የገለፁት ዶ/ር ነጋሶ ጊዳዳ «ጥያቄዬ ምላሽ ካገኘና መብቴ ከተበረ በኋላ ሁሉም በሂደት የሚታይ ይሆናል» ሲሉ አስረድተዋል። ከቅርብ ጊዜያት ወዲህ በኦሮሞዎች ላይ እየበረታ የመጣው እስራትና ወከባ፣ የሜጫና ቱለማ ማህበር መታገድ ወዘተ ለነ አቶ ቡልቻ ፓርቲ መፈጠር ምክንያት ሳይሆን እንዳልቀረ ግምታቸውን አሳርፈዋል። </p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ኅዳር 01 ቀን 1997</a></p>

</body>
</html>	

