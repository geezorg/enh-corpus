<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ሠራዊቷን ከባድመ ያለቅድመ ሁኔታ ታስወጣ» ኤርትራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢትዮጵያ ሠራዊቷን ከባድመ ያለቅድመ ሁኔታ ታስወጣ» ኤርትራ</h2>


<p>ጠ/ሚ/ር መለስ ዜናዊ ያቀረቡትንና የተወካዮች ም/ቤት ያፀደቀውን ባለ አምስት ነጥብ የሰላም ሰነድ ኤርትራ እንደማትቀበል በውጭ ጉዳይ ሚኒስትሯ አሊ ሰዒድ አብደላ በኩል አረጋግጣለች። የአልጀርሱ ስምምነት ያለ ምንም ቅድመ ሁኔታ እንዲከበርና የድንበር ማካለሉ በአስቸኳይ እንዲጀመር መተባበር እንዲሁም በድንበር ኮሚሽኑ ውሳኔ የኤርትራ ግዛት መሆናቸው ዳግም ከተረጋገጡት ቦታዎች ኢትዮጵያ ወራሪ ሰራዊቷን ያለ አንዳች ቅድመ ሁኔታ ማስወጣት ብቻ ችግሩን የሚፈታ መሆኑን ኤርትራ ገልጻለች፣ ይህም በባድመ በዛላንበሳ፣ በአሊቴና ወዘተ ያለው የኢትዮጵያ አስተዳደርና የሚሊሺያ ኃይል ከማካለሉ በፊት ለቆ እንዲወጣ የሚጠይቅ ነው፤ ኤርትራ ከዚህ ውጭ የምትቀበለው ነገር እንደሌለ ከማረጋገጥ ባሻገር የሚከተለውን አሳስባለች፦ «ከዚህ ውጭ የሚደረግ የህዝባዊ ግንኙነት ጨዋታ ግን በተባበሩት መንግስታት መርሆዎች ላይ የአፍሪካ ህብረት ምሰሶ በሆኑት ሕግጋትና መርሆዎች ላይ፣ በአልጀርሱ ስምምነትና ዕማኞች ክብር ላይ፣ በዓለም አቀፉ ክብርና ሰብዓዊ ስልጣኔ ላይ ጦርነት ማወጅ ብቻ ነው» ያለው የኤርትራ መንግሥት ኢትዮጵያ ያላት ብቸኛ አማራጭ ውሳኔውን ያለ ቅድመ ሁኔታ መቀበል ነው ብሏል፣ የዓለም አቀፉን ማህበረሰብ ሚና ደግሞ ውሳኔው ተግባራዊ እንዲሆን ማስገደድ ነው ሲል ጥሪ አስተላልፏል።</p>

<p>ጠ/ሚ/ር መለስና ፓርላማቸው የወሰዱትን አቋም በመደገፍ የደቡብ አፍሪካ፣ የናይጄሪያና የአልጄሪያ ከፍተኛ ባለሥልጣናት ጠ/ሚ/ር መለስ ዜናዊን ከአነጋገሩ በኋላ ወደ ኤርትራ አምርተዋል፤ በኤርትራ በኩል ፕሬዚዳንት ኢሳይያስ አፈወርቂ ሰዎቹን ለማነጋገር ፈቃደኛ አልሆኑም፤ በዚህም የተነሳ የሦስቱን ሀገራት ተወካዮች ተቀብለው ያነጋገሩት የኤርትራ የሰራተኛና የማህበራዊ ጉዳያ ሚኒስትር ወ/ሮ አስካለ መንቆሪዮስ ናቸው፤ ሚኒስትሯ መንግስታቸው የአልጀርሱን ስምምነት የተቀበለው የኢትዮጵያን መንግስት በማመን አለመሆኑን፣ ዓለም አቀፉ ማህበረሰብ ዋስትና መስጠቱንና አስገዳጅ አንቀፅ ማካተቱን በማመን ነው ካሉ በኋላ የድንበር ኮሚሽኑ ውሳኔ ባልተተገበረበት፤ የኤርትራ መሬት በኃይል በተያዘበት ሁኔታ ውስጥ «ኖርማላይዜሽን» /የቀድሞ ግንኙነት መቀጠል/ የማይታሰብ ነው ሲሉ ሸምጋዮችን መመለሳቸውን የኤርትራ ሚዲያዎች ዘግበዋል።</p>

<p>በተያያዘ ዜና ይህ የኢህአዴግ መንግስት ርምጃ ለኤርትራውያን ካለ ፍቅርም የመነጨ ውሳኔ እንደሆነ የሚገምቱ አሉ፤ በኤርትራ ያለው ቀውስ በርትቷል። የሀገሪቱ ኢኮኖሚ ክፉኛ ተናግቷል፤ የሸቀጥ ዋጋ ንሯል፤ የኤርትራው ገንዘብ ናቅፋ የመግዛት አቅሙ በእጅጉ በመወረዱ፣ አንድ የአሜሪካን ዶላር ከ40 ናቅፋ በላይ ይመነዘራል፤ ኤርትራውያን ወጣቶች ሴቶቹ ጭምር ወደ ውትድርና ማሰልጠኛ እየተጋዙ ነው፤ በከፍተኛ ትምህርት ተቋም በተለይም በአስመራ ዩኒቨርስቲ የሚሰጠው ትምህርት ወደሚቆምበት ደረጃ ላይ ደርሷል፤ በመጪው የፈረንጆች ዓመት ተማሪዎች እንደማይቀበልም ይፋ ሆኗል። በኤርትራ በተከሰተው የውጭ ምንዛሪ እጥረት ሳቢያ ነዳጅ «በሬሽን» የሚታደልበት ደረጃ ላይ ደርሷል።</p>

<p>በአጠቃላይ ለሲንጋፖርነት የታጨችው ኤርትራ በሞቡቱ ዘመን የነበረችንው ዛየር እያስታወሰች ነው፤ የሀገሪቱ መንግስት ውጥረቱን ለማስታገስ መላው ትኩረቱን በጦርነት ቅስቀሳና ባሳለፈው የትግል እንቅስቃሴ ላይ አተኩሯል፤ የኢህአዴግ መንግስት በተለይም ጠ/ሚ/ሩ ወደዚህ እርምጃ የተገፋፉት በዓለም አቀፉ ጫና ሳይሆን፣ ኤርትራዊያንን ለመታደግ ካለ ጽኑ ፍላጐት እንደሆነ የሚገምቱም ቁጥራቸው እየበዛ ነው። የኢህአዴግ መንግስት ውሳኔውን ይፋ ያደረገው አሁን ቢሆንም፣ ለዓለማቀፉ ማሕበረሰብ አቋሙን ያሳወቀው አስቀድሞ ነው የሚሉት ወገኖች በመጪው የፈረንጆች ዓመት መጀመሪያ የማካለሉ ስራ እንዲጀመር በሚመለከታቸው ክፍሎች የድጋፍ ሰጪ ሰራተኞች ቅጥር መካሄዱንም የሚገልፁ ወገኖች አሉ።</p>

<p>በጠ/ሚ/ር መለስ ሪፖርት ላይ «ኖርማላይዜሽን» እንዲጀመር መጠየቁ በኤርትራና በኢትዮጵያ መካከል የነበረው ግንኙነት እንዲቀጥል መፍቀድ በመሆኑ በኢትዮጵያ የደከመ ኢኮኖሚ ኤርትራን መደጎም ከ1990 በፊት የነበረውን ሁኔታ ለመመለስ ነው የሚሉም ወገኖች አሉ፤ ከ1990 በፊት ኤርትራውያን ከኢትዮጵያ ቡና፣ ቆዳና ሌጦ የመሳሰሉን በብር እየገዙ እነርሱ ወደ ባህር ማዶ በማሻገር የውጭ ምንዛሪ ይሰበስቡ እንደነበር ይታወቃል፤ አንድ አገር ቡና የማይበቅልባት ኤርትራ ከዓለም ቡና ላኪ ሀገሮች ተርታ መስለፏም አይዘነጋም።</p>

<p>በሌላም በኩል የኢህአዴግ መንግስት አሁን የወሰደው ርምጃ የኤርትራን አቋምና አጠቃላይ ሁኔታ በመገምገም ነው የሚሉ ወገኖችም አሉ፤ እነዚህ ወገኖች እንደሚሉት የኤርትራ መንግስት ያለበትን ውጥረት ለማስተንፈስ እንዲሁም ደረሰብኝ ያለውን ውርደት ለመቀበል ጦርነት ውስጥ መግባቱ አይቀርም። በኢትዮጵያ በኩል ያለፈውን ጦርነት በዋናነት የመሩትና የውጊያ ዕቅድ የነደፉት ሌ/ጄኔራል ጻድቃን ገ/ተንሳይ ከሰራዊቱ መባረራቸው፣ አቶ ስዬ አብርሃ መታሰራቸው ለሻዕቢያ የልብ ልብ ሳይሰጠው እንዳልቀረም እነዚሁ ወገኖች ይገልፃሉ፤ ስለሆነም ሻዕቢያ ጦርነት መክፈቱ ስለማይቀር ኢትዮጵያ የጦርነቱ ምክንያት ሆኖ እንዳትጠቀስ የኢህአዴግ መንግስት የአሁኑን እርምጃ ወስዷል ይላሉ፤ ሆኖም የጠ/ሚ/ሩን መግለጫ በጥልቀት የተከታተሉ፣ አቋማቸውንና ብሔራዊ ስሜታቸውን የመረመሩ ወገኖች የቀረበው ምክንያት የሚያስኬድ ቢሆንም ከጠ/ሚ/ር መለስ ብሔራዊ ስሜት አንፃር አጠራጣሪ ግምገማ ነው ይላሉ።</p>

<p>የጠ/ሚ/ሩን ሪፖርት በተመለከተ የፖለቲካ ፓርቲ መሪዎችንና ምሁራንን አነጋግረናል፤ በዚህ ዙሪያ አስተያየታቸውን ከሰጡ የፖለቲካ ፓርቲ መሪዎችና ምሁራን መሐል ፕሮፌሰር መስፍን ወ/ማርያም ለዶቺቬሌ ሬዲዮ የሰጡት መግለጫ ይጠቀሳል፤ ፕሮፌሰር መስፍን አቶ መለስ ስልጣናቸውን ቢለቁ የተሻለ መሆኑን ያስረዱ ሲሆን፣ ሲያክሉበትም፦ «...ችግር ውስጥ የገባ ጠ/ሚ/ር ቦታውን ለሌላ ሰው ለቆ መፍትሔ እንዲፈልግ ማድረግ ነው ያለበት፤ አቶ መለስ የመረጡት ግን መገለባበጥ ነው። ተመሳሳይ ነገር እየነገሩን ነው፤ ለሰላምና ለልማት ብለን ጦርነት ውስጥ ገባን፤ ለሰላምና ለልማት ብለን ፍርዱን አልቀበልም አልን፣ አሁን ደግሞ ለሰላምና ለልማት ብለን ፍርዱን ተቀበልን ብለዋል» ሲሉ ፕሮፌሰር መስፍን አስተያየታቸው ሰጥተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ኅዳር 22 ቀን 1997</a></p>

</body>
</html>	
