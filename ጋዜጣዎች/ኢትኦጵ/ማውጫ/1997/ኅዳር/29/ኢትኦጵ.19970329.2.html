<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባድመ ዘገባ «ኢትኦጵ ጋዜጣ» ተከሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በባድመ ዘገባ «ኢትኦጵ ጋዜጣ» ተከሰሰ</h2>


<p>በባድመ ሳቢያ የኢትዮጵያ ጦር አዛዦች ሰራዊቱን ይዘው በመንግስታት ላይ እንዲያምጹ አነሳስታለች በሚል «ኢትኦጵ» ክስ ተመስርቶባታል፤ መንግስት የድንበር ኮሚሽኑን ውሳኔ የተቀበለ በማስመሰልም ሀሰተኛ ዘገባ አስተላልፋለች በሚል በኢትኦጵ የቀድሞ ዋና አዘጋጅ ላይ ክስ ተመስርቷል፤ በሌላ በኩል የፍትህ ሚኒስትሩ ሐርቃ ሐሮዬ በተመሳሳይ በኢትኦጵ አዘጋጆች ላይ ክስ መስርተዋል።</p>

<p>ሐሙስ ህዳር 23 /1997 በኢትኦጵ የቀድሞ ዋና አዘጋጅ ወሰንሰገድ ገ/ኪዳን ላይ በፌደራል ከፍተኛ ፍ/ቤት የተመሰረተው ክስ የሚከተለው ነው።</p>

<p>ወንጀሉ፦ በፕሬስ አዋጅ ቁጥር 34/85 አንቀፅ 10/2 እና በወ/መህ/ቁ 260 /ሐ/ ላይ የተመለከተውን በመተላለፍ።</p>

<p>የወንጀሉ ዝርዝር፦ ተከሳሽ ኢትኦጵ እየተባለ የሚጠራው ጋዜጣ ዋና አዘጋጅ በመሆን ሲሰራ በጋዜጣው እትም በገጽ 3 ላይ የጦር አዛዦችና ባድመ በሚል ርዕስ አንቀጽ ስር። ...«...ገደል አፋፍ ላይ ቆመው ምቾትን መናፈቅ አላዋቂነት ነው፣ ለጋ ወጣቶችን በጦርነት ማግዶ በደም የተከበረችው ስፍራ በድርድር ስትሄድ አብሮ ማጨብጨብ ወንጀል ነው፣ ወገኖቻችን ለምን ሞቱ?...እነዚያ ለጋ ወጣቶችን ለምን ረገፉ?... በኃይል ያስከበርና ባድመ እንደገና ለድርድር ለምን ቀረበች?... ብሎ መጠየቅና መመርመር ኃላፊነት የሚሰማቸው ሕሊና ያላቸው ወገኖች ተግባር ሲሆን፣ ጥያቄውን ሳነሳ ምን ይከተልብኛል ብሎ መስጋቱና ህሊናን ለጥቅም ማስገዛት የሰው ልጅ ባህርይ አይደለም። የስልጣን ምንጭ ጠመንጃ በሆነበት ኢትዮጵያ ውስጥ መሳሪያውንም፣ ሰራዊቱንም በእጃቸው የያዙት የጦር አዛዦች ባድመ አትሄድም ለማለት ድፍረት ማጣቸው ምስጢሩ ምን ይሆን?... መልሱልን። ...» በማለት የኢትዮጵያ መንግስት የድንበር ኮሚሽኑን ውሳኔ የተቀበለ በማስመሰል የጦር አዛዦች ሰራዊቱን ይዘው በመንግስት ላይ እንዲነሱ በግልፅ የሚያነሳሳ ፅሁፍ በማስፈሩ በወንጀል ተከሷል።</p>

<p>በክሱ ላይ እንደተመለከተው የድንበር ኮሚሽኑን ውሳኔ ኢትዮጵያ ሳትቀበል፣ የተቀበለች በማስመሰል የጦር አዛዦችን ለአመጽ አነሳስተሃል የሚል ነው፤ የድንበር ኮሚሽኑን ውሳኔ የዕለቱ ዕለት ማለትም ሚያዝያ 4/1994 የኢህአዴግ መንግስት መቀበሉ የሚታወስ ሲሆን ህዳር 6/1997 ይፋ በሆነው የአቶ መለስ የሰላም ሐሳብም ይኸው በሚገባ ተረጋግጧል።</p>

<p>በተያያዘ ዜና የፍትህ ሚኒስትሩ አቶ ሐርቃ ሐሮዬ በኢትኦጵ ጋዜጣ አዘጋጆች ላይ ክስ መስርተዋል፤ በዋና አዘጋጁ አንዱአለም አየለና በምክትል አዘጋጅ ተስፋ ተገኝ ላይ የቀረበው ክስ፣ ስሜ ጠፍቷል የሚል ነው። አቶ ሐርቃ «ከናይሮቢ እስከ ኢዩቤልዩ ቤተ መንግስት» በሚል ርዕስ በጻፉት መፅሐፍ ያሰፈሩትን «ገድላቸውን» በኢትኦጵ ጋዜጣ ላይ ከተማን በኋላ፣ ያንን ገድል የሚንድ በውስጥ አዋቂ የቀረበ ጽሁፍ በሌላ እትም በማነፃፀርያነት አቅርበናል፤ እንግዲህ አቶ ሐርቃ እኔ ያልኩትን ብቻ እመኑ በሚል መደምደሚያ ወደ ክስ ማምራታቸው ታምኖበታል፤ አቶ ሐርቃ ሐሮዬ በወቅቱ የሲዳማ ክ/ሃገር ኢሠፓ ተጠሪ መሆናቸውን በኋላም በደህንነት ሚኒስትር ተስፋዬ ወ/ስላሴ ትዕዛዝ መሳሪያ መታጠቃቸውን በማስረጃ አስደግፈን መዘገባችን ይታወሳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ኅዳር 29 ቀን 1997</a></p>

</body>
</html>	
