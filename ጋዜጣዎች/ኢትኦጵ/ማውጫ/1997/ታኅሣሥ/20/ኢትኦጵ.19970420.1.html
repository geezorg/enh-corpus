<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ መለስ ዜናዊ የኤርትራ ተቃዋሚዎችን ትናንት አነጋገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚ መለስ ዜናዊ የኤርትራ ተቃዋሚዎችን ትናንት አነጋገሩ</h2>


<p>ጠ/ሚ/ር መለስ ዜናዊና የሱዳኑ ፕሬዚዳንት ሀሰን ኡማር አልበሽር ትናንት ከቀትር በኋላ የኤርትራ ተቃዋሚዎችን ካርቱም ውስጥ ለሁለት ሰዓታት ያህል አነጋግረዋል፤ የኤርትራ ተቃዋሚዎች በመሪ ደረጃ ሱዳን ውስጥ ውይይት ሲያደርጉ ይህ የመጀመሪያቸው መሆኑም ተዘግቧል።</p>

<p>የተቃውሞ ኃይላቱ ተባብረው እንደሚሰሩና በዚህም ረገድ እገዛ እንደሚደረግላቸው ቃል እንደተገባላቸው ተመልክቷል፤ የኤርትራ ብሔራዊ ጥምረት በዛሬው ዕለት ካርቱም ውስጥ ስብሰባ በማድረግ፣ በጥምረቱ ውስጥ ያልተካተቱ ተቃዋሚዎችን ማካተት በሚቻልበት ሁኔታና በአጠቃላይ ጉዳዮች ላይ ተወያይቶ ውሳኔ በማሳለፍ እንደሚጠናቀቅም መረዳት ተችሏል።</p>

<p>ከጠ/ሚ/ር መለስ ዜናዊና ከፕሬዚዳንት አልበሽር ጋር የተነጋገሩት የኤርትራ መንግስት ተቃዋሚ መሪዎች፦ ሕሩይ ባይሩ፣ ሞሐመድ ኡስማን አቡበከር፣ ጣሒር ሼንጌብ፣ ሑሴን ከሊፋ ሀሠን ኢሳድ፣ ሐሠን ሱልጣን፣ ከሊል አሚር፣ ሥዩም ዕቁባሚካኤል፣ መንግስተአብ አስምሮም፣ መስፍን ሐጐስ፣ መሐመድ ኑር አህመድ፣ ያሲን መሐመድ አብደላ፣ አድሃኖም ገ/ማርያም እና አህመድ ያሲር ናቸው። ጠ/ሚ/ር መለስ ዜናዊና የውጭ ጉዳይ ሚኒስትር ስዩም መስፍን ደግሞ ከአቶ መስፍን ሐጐስና ከአቶ መሐመድ ኑር አህመድ ጋር የተናጠል ውይይት ማድረጋቸው ታውቋል፤ ሁለቱ ሰዎች የኤርትራ ዴሞክራቲክ ፓርቲ አመራር አባላት ናቸው፤ የአቶ መለስ መንግስት በኤርትራ መንግስት በኩል የጀመረው የድርድር ሁኔታ በታሰበው መልኩ ውጤት ባለማምጣቱ ፊቱን ሙሉ በሙሉ ወደ ተቃዋሚዎች እያዞረ መምጣቱን ያሳያል ሲሉ ታዛቢዎች ይተቻሉ።</p>

<p>በሌላም በኩል የኤርትራው ፕሬዚዳንት በኃይል ከተነኮሱዋቸው የአረብ ሀገራት ጋር ግንኙነታቸውን መልሰው በማደስ ላይ ናቸው፤ ባለፈው ወር በየመን ጉብኝት ያደረጉት ኢሳይያስ አፈወርቂ ባለፈው ዕሁድ ለጅቡቲው ፕሬዚዳንት መልዕክት መላካቸው ይፋ ሆኗል፤ የፕሬዚዳንት ኢሳይያስ አፈወርቂን መልዕክት በመያዝ ባለፈው እሁድ ጅቡቲ የገቡት የኤርትራ የውጭ ጉዳይ ሚኒስትር አሊ ሠዒድ አብደላ መሆናቸውንም ለማወቅ ተችሏል። ደብዳቤው የሁለቱን ሐገራት ግንኙነት ላይ ያተኮረ እንደሆነም ተመልክቷል፤ የኤርትራው የውጭ ጉዳይ ሚኒስትር ደብዳቤውን ለፕሬዚዳንት ኦማር ጌሌህ በሰጡበት ወቅት የጅቡቲ የአካባቢ ጉዳዮች ሚኒስትር ዲኤታ ሚስተር መሐመድ አሊ የሡፍ እና በጅቡቲ የኤርትራ አምባሳደር ሚስተር መሐመድ አሊ መገኘታቸውንም ዜና ዘገባው አረጋግጧል። </p>

<p>ኤርትራ በጦር ኃይል ከሞከራቻቸው የአረብ ሐገራት ጋር ችግሯን ለመፍታት የዲፕሎማሲ ዘመቻ ማጧጧፏ፣ ይህም በሀብታውሞቹ የአረብ ሐገራት ግፊትን ድጋፍ እንደሚታገዝ በመታመኑ፣ ኤርትራና ሱዳንም በቅርቡ ወደ ዕርቅ ሊያመሩ ይችላሉ የሚል ግምት አሳድሯል፤ ይህም በምስራቅ አፍሪካ ያሉ የአረብ ሐገራት ከኤርትራ ጋር ግንባር ፈጥረው ፀረ-ኢትዮጵያ አቋም ይዘው እንዲወጡ የታለመ ነው ተብሏል። ይህ በእንዲህ እንዳለም የአቶ መለስ ዜናዊ መንግስት ግብፅ ከኤርትራ መንግሥት ጋር እንድታስታርቀው መጠየቁን የግብፅ ሚዲያዎች ዘግበዋል። የግብፅ ምላሽ ምን እንደሚሆን አልተጠቀሰም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታኅሣሥ 20 ቀን 1997</a></p>

</body>
</html>	
