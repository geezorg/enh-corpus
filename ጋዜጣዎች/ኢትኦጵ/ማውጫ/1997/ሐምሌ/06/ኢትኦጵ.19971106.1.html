<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው ያወጣውን አዋጅ የቅንጅቱ መሪዎች አንቀበለው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ፓርላማው ያወጣውን አዋጅ የቅንጅቱ መሪዎች አንቀበለው አሉ </h2>


<p>ላለፉት 5 ዓመታት በስራ ላይ የነበረው የህዝብ ተወካዮች ም/ቤት የ5 ዓመት የስራ ዘመኑን ባሳለፈው ሐሙስ አብቅቷል። ፓርላማው የስራ ዘመኑን ባበቃበት ወቅት በቀጣዩ ዓመት ስራ የሚጀምረው ፓርላማ የሚመራበትን የስነ ምግባር አዋጅ አውጥቷል። ብዙዎቹ ፓርላማውን «በድን» የሚያደርግ ሲሉ የጠቀሱትን አዋጅ በተመለከተ የቅንጅቱን መሪ ኢንጂነር ኃይሉ ሻውልንና የፓርላማ አባል የሆኑቱን አቶ በድሩ አደምን አነጋግረናል።</p>

<p>ፓርላማው በስራ ዘመኑ ማጠቃለያ ባወጣው አዋጅ ላይ እንደተጠቀሰው አንድ የፓርላማ አባል ቅንነት የጎደለው ንግግር ማድረግ አይቻልም፤ ይህ ግን አድርጐ ቢገኝ በፀጥታ ኃይል ከፓርላማ ተጐትቶ እስከ መውጣት የደረሰው ውርደት ይጠብቀዋል።</p>

<p>ቀደም ሲል ሊሰራበት የነበረው በአንድ ጉዳይ አጀንዳ ለማስያዝ የ20 የፓርላማ አባላት ድምፅ በቂ የነበረ ሲሆን፣ ለአዲሱ ፓርላማ ተብሎ የፀደቀው አዋጅ አጀንዳዎች የሚቀርቡት በአፈ ጉባኤው በኩል ሲሆን፣ አጀንዳዎቹ ለውይይት የሚቀርቡት በአብላጫ ድምፅ ሲደገፉ ነው። ይህም ማለት ተቃዋሚዎች መንግስት መመስረት የሚያስችል 279 ድምፅ ከሌላቸው አጀንዳ እንኳን ማስያዝ አይችሉም ማለት ነው። ኢህአዴግ አሁን ባለው 139 ወንበር ላይ መንግሥት ለመመስረት ከእንግዲህ ቢያንስ 160 ወንበር የሚያስፈልገው ሆኖ እያለ፣ ይህንን የማግኘቱም ዕድል እጅግ የሳሳ በሆነበት ሁኔታ ውስጥ ራሱን ጭምር የሚለጉም አዋጅ ማውጣት የፈለገበት ምክንያት በብዙዎች ዘንድ አነጋጋሪ ሆኗል። ኢህአዴግ የደረሰበትን አሳዛኝ ሽንፈት ተከትሎ በመውሰድ ላይ ያለውን እርምጃ የፖለቲካ ተመልካቾች «እኔ ከሞትኩ ሰርዶ አይብቀል አለች አህያ» ሲሉ ይተቹታል።</p>

<p>የኢትኦጵ ጋዜጠኛ አቶ ሃይሉ ሻውልን «ጊዜውን ጨርሶ የተሰናበተው የኢትዮጵያ ፌዴራላዊ ዴሞክራሲያዊ ሪፐብሊክ ፓርላማ በሕዝብ ድምፅ ለተመረጠው አዲስ ፓርላማ የስነ ምግባር መመሪያ ማውጣቱን ገልጧል። እርስዎ ይህን አሰራር እንዴት ነው የተረዱት? ተብለው ለተጠየቁት ሲመልሱ «የተሰናበተ ፓርላማ በህዝብ ድምፅ ለተመረጠ ፓርላማ የስነ-ምግባር ደንብ በምንም ምክንያት ሊያወጣለት አይችልም። አዲሱ ፓርላማ ስራውን ሲጀምር እንዴትና በምን ሁኔታ ተግባሩን ማከናወን እንዳለበት ራሱ የስነ-ምግባር ደንብ ያወጣል። ራሱ ተወያይቶና አምኖበት ባወጣው መመሪያ ስራውን ያካሂዳል። ከዚህ ውጭ ለአዲሱ ፓርላማ ማንም ህግም ሆነ ደንብ ሊያወጣለት አይችልምና እንዲህ ዓይነቱን አሠራር እኛ አንቀበለውም» በማለት መልሰዋል።</p>

<p>ይህን አሰራር በመቃወም የሰጣችሁት መግለጫ የለም፣ ለምን? ተብለው ለተጠየቁት ሲመልሱ አዎን! አላወጣንም፣ ያላወጣነው ያለምክንያት አይደለም። በቂ ምክንያቶች አሉን። አንደኛ ይህ ዓይነቱ አሰራር ምንም ፋይዳ የለውም። ሁለተኛ በምንም መመዘኛ ሕጋዊነት የሌለው ነው። ስለዚህ ፋይዳም ሆነ ሕጋዊነት ለሌለው ነገር ለምን መግለጫ እናወጣለን? እነሱ በቃዡ ቁጥር እነሱን ተከትለን እኛም መቃዠት የለብንም» በማለት መልሰዋል።</p>
<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 6 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኢትኦጵ/ማውጫ/1997/ሐምሌ/06/ኢትኦጵ1.061197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
