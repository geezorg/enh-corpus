<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚ መሪዎች የሚወዳደሩበት ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚ መሪዎች የሚወዳደሩበት ታወቀ</h2>

 
<p>ግንቦት 7/1997 ለሚካሄደው ምርጫ የመራጮችና የዕጩዎጭ ምዝገባ ዕሁድ የካቲት 6/1997 ተጠናቋል፤ በዚህም የየፓርቲዎቹ ዕጩዎች ታውቀዋል።</p>

<p>የህብረቱ ሊቀ መንበር ዶ/ር መረራ ጉዲና በአምቦ የምርጫ ክልል ለሕዝብ ተወካዮች ም/ቤት እንደሚወዳደሩ የታወቀ ሲሆን፣ የቅንጅቱ ሊቀመንበር ኢንጂነር ኃይሉ ሻውል በአዲስ አበባ በወረዳ 23 ለህዝብ ተወካዮች ም/ቤት ይወዳደራሉ፤ የቀስተ ደመና ፓርቲ ሊቀ መንበር እና የቅንጅቱ የአመራር አባል ዶ/ር ብርሃኑ ነጋ በዚሁ በወረዳ 23 ለአዲስ አበባ ም/ቤት ይወዳደራሉ፤ ብዙዎች ዶር/ ብርሃኑን የጠበቁት ለህዝብ ተወካዮች ም/ቤት የሚወዳደሩት ቅንጅቱ ለከንቲባነት ስላጫቸው እንደሆነ ይገመታል፤ ዶ/ር ብርሃኑ በየመድረኮቹ በተደረጉ ክርክሮች ብቃታቸውን ያሳዩ መሆናቸውን ብዙዎች ይመሰክሩላቸዋል፤ የኢትዮጵያ ዴሞክራሲያዊ ኃይሎች ህብረት ምክትል ሊቀመንበር ዶ/ር በየነ ጴጥሮስ በ1992 ምርጫ ባሸነፉበት በሐዲያ ዞን የምርጫ ክልል እንደሚወዳደሩ መረዳት ተችሏል፤ የቅንጅቱ የአመራር አባል እና የቀስተ ደመና ምክትል ሊቀመንበር ዶ/ር በፍቃዱ ደግፌ በወረዳ 24 ምርጫ ክልል ለፓርላማ ይወዳደራሉ፤ የኦብኮ ሥራ አስፈፃሚና የህብረቱ የአመራር አባል ወ/ሮ አልማዝ ሰይፉ በአዲስ አበባ ወረዳ 15 ሲወዳደሩ፤ የቅንጅቱ ምክትል ሊቀመንበር ዶ/ር አድማሱ ገበየሁ እና ባለቤታቸው ዶ/ር ሙሉ ዓለም ታረቀኝ በወረዳ 12 እና 13 ለአዲስ አበባና ለህዝብ ተወካዮች ም/ቤት ይወዳደራሉ። </p>

<p>በፓርላማ ውስጥ ከፍተኛ ተሳትፎ በማድረግ የሚታወቁት ሻለቃ አድማሱ መላኩ ቀደም ሲል ባሸነፉበት በወረዳ 18 ለምርጫ የቀርቡ ሲሆን፣ ባለፈው ምርጫ የተሽነፉት አቶ ተፈራ ዋልዋም በዚሁ ወረዳ ኢህአዴግን ወክለው ቀርበዋል፤ በሰብአዊ አገልግሎታቸው የሚታወቁት አቶ ሽመልስ አዱኛ በዚሁ የምርጫ ክልል በግል ቀርበዋል፤ አቶ ሽመልስ አዱኛ ፓርላማው ውስጥ ህይወት ኖሯቸው የዘለቁትን ሻለቃ አድማሱን ሊቀናቀኑ የፈለጉበት ምክንያት ለብዙዎች ያስገረመ ሲሆን፣ የቅርብ ምንጮች እንደሚሉት አቶ ሽመልስ ለፓርላማ የሚወዳደሩት ቀጣዩ ፕሬዚዳንት እርሳቸው እንዲሆኑ በኢህአዴግ ቃል ስለተገባላቸው ነው ይላሉ፤ በታላላቅ ስራዎችና ስልጣኖች ላይ የቆዩት አቶ ሽመልስ አዱኛ፣ ሌጣ ለሆነው የፕሬዚዳንትነት ወንበር ሲሉ ታሪካቸው እየገደሉ ይሆን? ሲሉም የሚጠይቁ ቁጥራቸው የበዛ ነው። በዚህ ዙሪያ ባለፈው ሳምንት ያቀረበነውን ዘገባ ያነበቡ አንድ ጡረተኛ «የማይታመን ነው፤ ሽመልስ የኢቲዮጵያ ጠላቶች አሽከር ሊሆን?» ሲሉ ገረሜታቸውን በስልክ አድርሰውናል።</p>

<p>የቀስተ ደመና ዋና ፀሐፊ ዶ/ር ሽመልስ ተክለፃዲቅ በወረዳ 19 ለህዝብ ተወካዮች ም/ቤት ሲቀርቡ፣ ኢህአዴግ በዚህ ምርጫ ክልል በዕጩነት ያቀረባቸው የማዕድን ሚኒስተር ሚኒስትር ዴኤታ ወ/ሮ ስንቅነሽ እጅጉን ነው፤ በወረዳ 23 ከኢንጅነር ኃይሉ ሻውል ጋር የሚፎካከሩት የኢህአዴግ ዕጩ የገቢዎች ሚኒስቴር ሚኒስትር አቶ ጌታቸው በላይ ናቸው።</p>

<p>ቀደም ሲል በ1992 በተካሄደው ምርጫ በወረዳ 23 ኢሕአዴግን የወከሉት ዶ/ር ኢትዮጵያ በየነ ነበሩ፤ አሁን ግን ኢህአዴግ አንሳፏቸዋል፤ በወረዳ 19 ኢሕአዴግን ወክለው የነበሩት የብአዴኑ አቶ ስሃ ደምሴ ነበሩ። በወረዳ 21 ና 22 ከቅንጅቱ አቶ ልደቱ አያሌው ለህዝብ ተወካዮች ም/ቤት ሲቀርቡ፣ ኢህአዴግ ደግሞ የትምህርት ሚኒስትሯ ወ/ሮ ገነት ዘውዴን በዕጩነት አቅርቧል። ለምርጫው ቅንጅት ለአንድነትና ለዲሞክራሲ (ቅንጅት) ለሕዝብ ተወካዮች ለክልል ምክር ቤትም የ«ቪ» ምልክት የሚያሳይ የሰው እጅ ጣት በምልክትነት ሲጠቀም፣ የኢትዮጵያ ዲሞክራሲያዊ ኃይሎች ሕብረት በበኩሉ ለሕዝብ ተወካዮች ምክር ቤት ምልክቱን ፈረስ አድርጓል። ለክልል ምክር ቤት ደግሞ ወፍና ጀበናን ጨምሮ የተለያዩ ምልክቶች ይጠቀማል። ኢህአዴግ ደግሞ ምልክቱ ንብ ሆኗል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 09 ቀን 1997</a></p>

</body>
</html>	
