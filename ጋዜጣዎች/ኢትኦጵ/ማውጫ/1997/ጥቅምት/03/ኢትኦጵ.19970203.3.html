<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሞያሌ በፌዴራል ፖሊስ ቁጥጥር ስር ዋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሞያሌ በፌዴራል ፖሊስ ቁጥጥር ስር ዋለች</h2>


<p>በኦሮሚያና በሶማሌ ክልል ባሉ የድንበር ቀበሌዎች ይካሄዳል ከተባለው ሪፈረንደም ጋር በተያያዘ በሞያሌ በተፈጠረ ግርግር መንገዶችና የንግድ ሱቆች ተዘግተው መክረማቸውን የአካባቢው ምንጮች ገለፁ፤ ከተማዋ በፌዴራል ፖሊስ ቁጥጥር ስር መዋሏንም መረዳት ተችሏል።</p>

<p>ባለፈው ቅዳሜ መስከረም 29 ቀን 1997 ዓ.ም «በኦሮሚያ ክልል ልንካለል ይገባል» የሚሉ ሰዎች ያስተባበሩት ሰልፍ በሞያሌ ከተማ የተካሄደ ሲሆን፣ «መካለል የሚገባን በሶማሌ ክልል ነው» በሚል ተመሳሳይ የሰልፍ እንቅስቃሴዎች ተካሂደዋል፤ በዚህም ሳቢያ በክልሉ በተፈጠረው ግርግር ካለፈው ቅዳሜ ጀምሮ በሞያሌ በኩል የመኪና መንገድ የተዘጋ ሲሆን፣ በንግድ ሱቆች ላይም መጠነኝ ዘረፋ ተካሂዷል። ዘረፋው በጫት ነጋዴዎች ላይ ይበልጥ ትኩረት ያደረገ መሆኑንም ምንጮቹ ያብራራሉ። ከመሀል ሀገር ሄደው በሞያሌ ከተማ የሚኖሩ ሰዎች «ለእኛ ድምፅ ካልሰጣችሁ ወየውላችሁ» በሚል ከሁለቱም ወገን ማስፈራሪያ እየደረሰባቸው ይገኛል። በዚህም ሳቢያ አለመረጋጋቱ ተባብሷል።</p>

<p>የፌዴራል ፖሊስ ሰኞ ዕለት በአካባቢው የደረሰ ቢሆንም፣ የደረሰው ኃይል በቂ ስላልነበር ሁኔታዎች መቆጣጠር ሳይችል ቀርቷል፤ በዚህም ሳቢያ ትናንት ተጨማሪ ኃይል በመግባቱ ሱቆች መክፈት የጀመሩ ሲሆን፣ መንገዱም በተመሳሳይ ለእንቅስቃሴ ክፍት ሆኗል። በሶማሌና በኦሮሚያ ክልል ይካሄዳል የተባለው ሪፈረንደም በሁለቱም ክልል ባሉ አክራሪ ባለሥልጣናት አቋም ሳቢያ የከፋ ሁኔታ ሊከተል እንደሚችል የብዙዎች ስጋት ሆኗል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 3 ቀን 1997</a></p>

</body>
</html>	
