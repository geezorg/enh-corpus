<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከብሩንዲ የተመለሱ ወታደሮች አመፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከብሩንዲ የተመለሱ ወታደሮች አመፁ</h2>


<p>በአፍሪካ ህብረት በኋላም በተባበሩት መንግስታት ስር ለሰላም ማስከበር ተልዕኮ ወደ ብሩንዲ ዘምተው የተመለሱት 900 ያህል ወታደሮች ከአፍሪካ ህብረትና ከተባበሩት መንግስታት ድርጅት የተመደበላቸውን ገንዘብ በመከልከላቸው ከትናንት በስቲያ ስብሰባ በተኑ፣ አዲስ አበባ ለገዳዲ የሚገኘውን ወታደራዊ ካምፓቸውን በተቃውሞ ጥለው መውጣታቸውንም ከስፍራው የደረሰን ዜና ያስረዳል። ሂደቱን ከቡሩንዲ ጀምሮ ዳሰነዋል።</p>

<p>ከስምንቱ ወራት ውስጥ የመጀመሪያዎቹ ወራት እጅግ አስቸጋሪዎች እንደነበሩ ወታደሮቹ ያስታውሳሉ፣ በተለይም በምግብ በኩል ከፍተኛ ችግር ነበረባቸው። ከሁለት ወራት በኋላ ግን በየሳምንቱ ረቡዕ ከአዲስ አበባ ምግብ እየተጫነ ይመጣላቸው እንደነበር ይገልጻሉ። ከኢትዮጵያ ሌላ ለሰላም ማስከበር ተልዕኮ የሞዛምቢክ፣ የደቡብ አፍሪካና የሌሎች ሀገራት ወታደሮችም በብሩንዲ ዘምተዋል፣ ለእነርሱ በቀን በትንሹ 50 የአሜሪካን ዶላር የውሎ አበል እየታሰበላቸው በየወሩ ደሞዝ እንደሚከፈላቸው የተገነዘቡት የኢትዮጵያ ወታደሮች ለእነርሱ ደግሞ በቀን የሚታሰብላቸው ከሁለት ዶላር በታች መሆኑን ይገልጻሉ።</p>

<p>ይህም በወር ተጠራቅሞ ለእያንዳንዳቸው 38 ዶላር ይሰጣቸዋል። ለምን ይህ ይሆናል? ብለው ጥያቄ ሲያቀርቡ «ለእናንተ የተመደበው በቀን 25 ዶላር ነው፤ ይህም ተጠራቅሞ ከተልዕኮው በኋላ ይሰጣችኋል» የሚል ምላሽ ይሰጣቸዋል። አንዳንዶቹ «እንዴት ከሞዛምቢክና ከደቡብ አፍሪካ የእኛ ያንሳል» በማለት ውስጥ ውስጡን ቢያጉረመርሙም፣ አብዛኛው ግን «25ቱ ዶላር ከደረሰንም ይበቃል» በሚል ድርሻቸው በየወሩ እንዲሰጣቸው ይጠይቃሉ፤ የአካባቢው የጦር አዛዦች ደግሞ በየወሩ እንደማይሰጧቸው ይገልጻሉ። ወታደሩ ቅሬታውን በሚያሰማበት ሰሞን የጦር ኃይሎች ጠቅላይ ኢታማጆር ሹም ሌፍተናንት ጄነራል ሳሞራ የኑስ ብሩንዲ ይገባሉ፤ ታህሳስ 29/1996 ዓ.ም ሰራዊቱን ሰብስበው ሲያነጋግሩ ሰራዊቱም ቀደም ሲል ሲያቀርብ የነበረው ጥያቄ ዳግመኛ ያነሳል፦ «ከሞዛምቢክና ከደቡብ አፍሪካ ወታደሮች ያነሰ ገንዘብ እንዴት ይከፈለናል? ለምንስ በየወሩ አይሰጠንም» በሚል ላቀረቡት ጥያቄ የጄኔራል ሳሞራ ምላሽ ማስፈራሪያ እንደነበር ወታደሮቹ ያስታውሳሉ። «እኛ እንደ ሞዛምቢክና ደቡብ አፍሪካ ወታደሮች እንድትሰክሩበትና ከሸርሙጣ ጋር እንድታጠፉት ገንዘቡን አንሰጣችሁም። ገንዘባችሁን እዚህ ካሉ ሴተኛ አዳሪዎች ጋር ከምታጠፉት ከአገራችሁ ሴቶች ጋር ብታጠፉ እንመርጣለን፣ ስለዚህ ገንዘቡን እዚህ አንሰጣችሁም፤ ብትፈልጉ አልቅሱ ፣ አልቅሳችሁ ትቀራላችሁ እንጂ ምንም የምታመጡት ነገር የለም» በማለት ተስፋ እንዳስቆረጧቸው ወታደሮቹ ይገልፃሉ።</p>

<p>ወቅቱ በሩዋንዳ የዘር ፍጅት የተፈፀመበት 10ኛ አመት ስለነበር ወደሩዋንዳ ያመሩት ጠ/ሚ/ር መለስ ዜናዊ ሲመለሱ ብሩንዲ ብቅ ብለው ወታደሮቹን ይጐበኛሉ፤ ጠ/ሚ/ሩ በዚህ ወቅት፦ «ሀገራችሁን አኩርታችኋል፤ የቡሩንዲ ባለሥልጣናት በብቃታቸሁ በስነ-ምግባራችሁ ስለተደሰቱ ተጨማሪ ወታደር እንድንልክላቸው ጠይቀውናል» በማለት አበረታተውና አመስግነው ሲመለሱ በጄኔራል ሳሞራ ንግግር ተስፋ የቆረጠው ሰራዊቱ በጠ/ሚ/ሩ ንግግር ትንሽ መፅናናትን ያገኛል። ግንቦት 20/1996 ወደ ብሩንዲ ብቅ ያሉት ሜጀር ጄኔራል ባጫ ደበሌ «ህዝቡ ናፍቋችኋልና በሦስት ቀናት ውስጥ በሌላ ሰራዊት ትተካላችሁ» በማለት ዋሽተዋቸው እንደተመለሱም ያስታውሳሉ።</p>

<p>እስከ ሰኔ 7 /1996 በብሩንዲ መዲና ቡጁምቡራ በሰላም ማስከበር ተልዕኮ ላይ የቆየው በቁጥር 900 የሚሆነው የኢትዮጵያ ሰራዊት የተባበሩት መንግስታትን መለዩ በማጥለቅ ከብሩንዲ 100 ኪ/ሜትር ርቀት ላይ በምትገኘው ጊቴጋ በተባለው ቦታ ሰፈረ፤ ይህ አካባቢ የአማፂው እንቅስቃሴ የበረታበት ቢሆንም በኢትዮጵያ ሰራዊት ላይ ጉዳት ሳይደርስ እስከ ነሐሴ 27/1996 እዚያው ቆየ።</p>

<p>ለሦስት ወራት ያህል በተባበሩት መንግስታት ስር ያገለገለው የኢትዮጵያ ሰራዊት በአጠቃላይ የ11 ወራት ተልዕኮውን አጠናቆ ነሐሴ 27/1996 አዲስ አበባ ገባ። የሄዱት ዘጠኝ መቶ ወታደሮች ቢሆኑም ስምንት የሚሆኑ ዘማቾች በወባ በሽታ ህይወታቸው ሲያልፍ፣ ወደ 20 የሚጠጉ ደግሞ በተለያዩ በሽታዎች ሳቢያ ለህክምና ወደ ሀገር ቤት ተመልሰዋል፤ በመሆኑም ነሐሴ 27/96 አዲስ አበባ የደረሱት 870 ያህል ሲሆኑ፣ ከቦሌ አውሮፕላን ማረፊያ በቀጥታ የተወሰዱትም ወደ ጦር ካምፕ ነበር። እዚህ እንደደረሱ እዚህ ሀገር ይከፈላቸው የነበረው ደሞዝ ለአስራ አንድ ወራት የተጠራቀመው ተሰጣቸው።</p>

<p>ወታደሮቹ ከተባበሩት መንግስታትና ከአፍሪካ ህብረት የተለገሳቸው ገንዘብ ከዛሬ ነገ ይሰጠናል በሚል ተስፋ በጦር ካምፕ ቆይታ አድርገዋል፤ በዚህ ቆይታቸውም ከሌሎች ያነሰ ገንዘብ እንዴት ይደርሰናል ብለው ጠይቀዋል። የተሰጣቸው ምክንያት ለእያንዳንዳቸው ከተመደበው ገንዘብ ውስጥ 25% ለመከላከያ ሚኒስቴር፣ 25% ለመንግስት፣ 25% ለአትሌቲክስ ሲሆን ቀሪው 25% የእናንተ ድርሻ ነው ተብሎ ማብራሪያ ተሰጥቷቸዋል። በዚህም ስሌት እያንዳንዱ ዘማች ወታደር 24 ሺህ 800 የኢትዮጵያ ብር ይደርሰዋል። አማራጭ ያጡት ዘማቾችም ይህንኑ ለመቀበል ስምምነታቸውን በመግለጽ ገንዘቡን ሲጠባበቁ ቆይተዋል።</p>

<p>ከትናንት በስቲያ ሰኞ ጥቅምት 1/1997 ዘማቾቹ ስብሰባ ተጠርተው አስደንጋጭ ነገር ተነግሯቸዋል፤ «ከነገ ጥቅምት 2 ጀምሮ ወደየመጣችሁበት የጦር ክፍል ትመለሳለችሁ፤ ገንዘባችሁም እዚያው ይላክላችኋል» ሲባሉ ወታደሮቹ ከፍተኛ ተቃውሞ አሰሙ። «ደብዳቤ ነው እንዴ በአድራሻ የምትልኩልን፤ ስጡንና ይዘን እንሂድ» በማለት ተቃወሙ። ሰብሳቢዎቹም በአቋማቸው በመጽናታቸው ወታደሮቹ ስብሰባውን ረግጠው በአመጽ ወጥተዋል። በጉዳዩ ላይ ሁለት ወታደሮችን አነጋግረናል፤ አንደኛው፦ «መሳሪያ አልያዝንም እንጂ ያቺ ካምፕ ድብልቅልቅ ያለ ጦርነት ይነሳባት ነበር» ሲል ሌላኛው ወታደር፦ «አሁን በየጦር ክፍላችሁ ሂዱ የሚሉን ከበተኑን በኋላ ገንዘቡን ለራሳቸው ጥቅም ሊያውሉት ነው፤ የሚበታትኑን በጋራ ሆነን ጥያቄያችንን እንዳናቀርብ ነው» ብሏል። ወታደሮቹ ገንዘባቸውን በአግባቡ እንዲከፈላቸው የሀገሪቱ ባለሥልጣናት በተለይም የጦር ኃይሎች ጠቅላይ አዛዥ አቶ መለስ ዜናዊ ፍትህ እንዲያፈላልጉላቸው በደብዳቤ ለመጠየቅ በመንቀሳቀስ ላይ መሆናቸውን ማወቅ ተችሏል። የተባበሩት መንግስታትም ሆነ የአፍሪካ ህብረት ለወታደሮች የአበል ክፍያ የሚፈጽሙት እያንዳንዱ ወታደር ከሚይዘው ጥይት ጀምሮ ባለው ትጥቅ በየቀኑ እየተሰላ በመሆኑ ለሁሉም ሀገር ወታደሮች የሚፈፀመው ክፍያ ተመሳሳይ መሆኑን መረዳት ተችሏል።</p>

<p>በሌላ በኩል ከሐምሌ 1/1996 ጀምሮ ለሰራዊቱ አባላት በተለይ ለተራ ወታደሮቹ የተደረገውን የደሞዝ ጭማሪ ተከትሎ ለሙያተኞቹ በየወሩ ይሰጥ የነበረው ተጨማሪ 17 ብር በመቅረቱ አንዳንድ የሰራዊቱ አባላት ቅሬታ በማንሳት ላይ መሆናቸውን መረዳት ተችሏል። ከሐምሌ 1/1996 ጀምሮ የአንድ ተራ ወታደር ደሞዝ 520 ብር መድረሱ የታወቀ ሲሆን፣ በካምፕ የሚኖሩት ከዚህ ውስጥ 217 ብር ለቀለብ ይቆረጥባቸዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 3 ቀን 1997</a></p>

</body>
</html>	
