<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>2 የቀድሞ ፕሬዚዳንቶች 1 ጠ/ሚ/ር ምርጫ ሊታዘቡ ይመጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">2 የቀድሞ ፕሬዚዳንቶች 1 ጠ/ሚ/ር ምርጫ ሊታዘቡ ይመጣሉ</h2>


<p>በቀድሞው የአሜሪካ ፕሬዚዳንት ጂሚ ካርተር የሚመራው የካርተር ማዕከል በኢትዮጵያ የሚካሄደውን ምርጫ ለመታዘብ በሁለት የቀድሞ ፕሬዚዳንቶችና በአንድ የቀድሞ ጠ/ሚ/ር የሚመራ 50 የታዛቢዎች ቡድን ወደ ኢትዮጵያ መግባት መጀመራቸውን ማዕከሉ አስታውቋል።</p>

<p>በአዲስ አበባ የካርተር ማዕከል ተጠሪ ፅ/ቤት በፋክስ ለዝግጅት ክፍላችን እንዳስታወቁት ይህ የታዛቢ ቡድን በቀድሞ የአሜሪካ ፕሬዚዳንት ጂሚ ካርተር፣ በባለቤታቸው ሮዛሊን ካርተር፣ በቀድሞው የታንዛኒያ ጠ/ሚ/ር ጀጅ ጆሴፍ፣ ዋሪዮባ፣ በቀድሞው የቦትስ ዋና ፕሬዚዳንት ኬቱሚሊ ጆኒ ናሲሬ እንዲሁም በካርተር ማዕከል ሥራ አስፈፃሚ ዳይሬክተር በጆን ሃርድማን ይመራል።</p>

<p>የማዕከሉ ታዛቢ ቡድን የመጀመሪያ ጉዞውን በጥር ወር 1997 ካደረገ በኋላ፣ ከመጋቢት 10/1997 ጀምሮ በአዲስ አበባ ፅ/ቤቱን ከፍቷል። የካርተር ማዕከል የዴሞክራሲያዊ ፕሮግራም የበላይ ተባባሪ ራኬል ሮውለር «የካርተር ማዕከል የኢትዮጵያ መንግስት ውድድር ያለበት ምርጫ ለማካሄድ ቃል በመግባት ተቃዋሚ ፓርቲዎችም በምርጫው ሂደት ውስጥ መሳተፋቸው የሚያበረታታ ሆኗል። በመሆኑም የካርተር ማዕከል ታዛቢ ቡድን የበለጠ ግልፅ የሆነ የምርጫ ሂደት እንዲኖር ድጋፍ ይሰጣል» ብለዋል። ከካርተር ማዕከል ታዛቢ ቡድን ውስጥ የተወሰኑት ኢትዮጵያ የገቡ ሲሆን ከአዲስ አበባ ውጭ ወደ ሌላ ስፍራዎች ምርጫውን ለመታዘብ ተንቀሳቅሰዋል።</p>

<p>ከ17 ሐገራት የተውጣጡ ቀሪው የልዑካን ቡድን ማክሰኞ ግንቦት 2/1997 አዲስ አበባ እንደሚገባም ማዕከሉ አስታውቋል። ቡድኑ ምርጫውን ለመታዘብ ወደ መላ ሐገሪቱ ከመሰማራቱ በፊትም አዲስ አበባ ውስጥ ጋዜጣዊ መግለጫ እንደሚሰጥ የወጣው መርሐ ግብር ያስረዳል። የኢሕአዴግ መንግስት በዓለም ላይ ታዋቂ የሆኑ 3 የአሜሪካ ድርጅቶችን ማባረሩ ይታወሳል።</p>

<p>እነርሱም ኢንተርናሽናል ሪፐብሊካን ኢንስቲትዩት፣ አይ.ኤፍ.ኢ.ኤስ/IFES እና ናሽናል ዴሞክራቲክ ኢንስቲትዮት ናቸው። የቀድሞ የአሜሪካ የውጭ ጉዳይ ሚኒስትር የነበሩት ማድሊን ኦልብራይትና ሌሎች ከፍተኛ የአሜሪካ ባለሥልጣናት በዓለም ላይ ከ20 ዓመታት በላይ በዓለም ዙሪያ መስራታቸው የተነገረላቸው እነዚህ ድርጅቶች ተባረው ሐገር እንዲለቁ ሲገደዱ በታሪካቸው ይህ የመጀመሪያቸው መሆኑን ባለፈው ሳምንት ለጠ/ሚ/ር መለስ ዜናዊ በፃፉት ደብዳቤ አስታውቀዋል። እነዚህ ተቋማት በአሜሪካ መንግስት የገንዘብ ድጋፍ የሚንቀሳቀሱ ከሪፐብሊካንም ሆነ ከዴሞክራቲክ የአሜሪካ ፓርቲዎች ጋር ግንኙነት ያላቸው መሆናቸው ተመልክቷል።</p>

<p>በሶስቱ ድርጅቶች መባረር አሜሪካ ቅሬታዋን የገለፀች ሲሆን፣ የተባረሩት ያለ በቂ ምክንያት መሆኑንም በቃል አቀባይ ሪቻርድ ቡቸር አማካይነት ይፋ አድርጋለች። እነዚህ ድርጅቶች የተባረሩት ያለፈቃድ ሐገር ውስጥ በመግባታቸውና ሳይመዘገቡ በመቆየታቸው ነው የሚል ምክንያት በወቅቱ ከመንግስት የተሰጠ ሲሆን ባለፈው ዕሁድ በፓርቲዎች የክርክር መድረክ አቶ በረከት ተቋማቱ የተባረሩት ከአንዳንድ ተቃዋሚ ፓርቲዎች ጋር ግንኙነት ስላላቸው ነው ብለዋል። የአውሮፓ ህብረት ታዛቢ ቡድን አባልና ዋና አማካሪ ኖርዌጂያዊው ፕሮፌሰር ፓስዋንግንም የኢሕአዴግ መንግስት ገለልተኝነታቸው እጠራጠራለሁ በማለቱ ከሃገር ወጥተዋል። ፕሮፌሰር ፓስዋንግ በኢትዮጵያ ቀደም ሲል የነበሩ የምርጫ ሂደቶችን የታዘቡ፣ ስለ ኢትዮጵያ የጠለቅ እውቀት ያላቸውና በአዲስ አበባ ዩኒቨርስቲ በመምሕርነት ያገለገሉ ናቸው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 12 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኢትኦጵ/ማውጫ/1997/ሚያዝያ/12/ኢትኦጵ.120897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
