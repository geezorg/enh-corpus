<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲ ተማሪዎች አመፁ፤ ትምህርት አቆሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲ ተማሪዎች አመፁ፤ ትምህርት አቆሙ</h1>


<p>ከሩብ ምዕተ ዓመት በኋላ በአ/አበባ ዩኒቨርስቲ ውስጥ ጠንክሮ የወጣው የተማሪዎች መማክርት ጉባዔ ሙሉ ነፃነቱ ተጠብቆ ሥራውን ይቀጥል፣ በዩኒቨርስቲው ውስጥ የተዘረጋው የአፈርና መዋቅር ይወገድ ሲሉ ተቃውሞአቸውን ከትናንት በስቲያ አመሻሹ ላይ የጀመሩት የአ/አበባ ዩኒቨርስቲ ተማሪዎች ትናትና ትምህርታቸውን አቁመው በቅጥር ግቢው ውስጥ ሰላማዊ ተቃውሞአቸውን ሲያሰሙ ውለዋል።</p>

<p>ትናንት ከጠዋቱ ሁለት ሰዓት ጀምሮ በዩኒቨርስቲው ዋና በር የተሰበሰቡት ተማሪዎች «ለሕብረታችን እንታገላለን፣ ዩኒቨርስቲው የምሁራን ማፍሪያ እንጂ የተጋዳላዮች ቤት አይደለም፣ ተማሪዎች እንጂ የሻዕቢያ ወታደሮች አይደለንም፣ የፖሊስ ጣቢያው ላይብራሪ ይሁን» ወዘተ የሚል መፈክር በማሰማት ተቃውሞአቸውን ገልፀዋል።</p>

<p>«ከሕዝቡ በላይ የተጨቆንን እኛ ነን» የሚሉት የአ/አ ዩኒቨርስቲ ተማሪዎች፣ ዩኒቨርስቲው የፖለቲካ ጽ/ቤት ስላልሆነ የዩኒቨርስቲው አስተዳደር በተማሪዎች መማክርት ጉባዔ ላይ የጫነውን የጭቆና ቀንበር ያንሣ ሲሉም ጥያቄያቸውን አቅርበዋል። በአጋጣሚና ሳይታሰብ ድንገት ጠንክሮ የወጣውና የፖለቲካ ሹመኛ የሆኑትን ኃላፊዎች ያስደነገጣቸው የተማሪዎች መማክርት ጉባዔ የተጫነበትን ቢሮክራሲያዊ ተፅዕኖ ሊቋቋም ባለመቻሉ ሥራውን በፈቃዱ እንዳቆመም መረዳት ተችሏል። የተማሪዎቹ መማክርት የዩኒቨርስቲውን ተማሪ በራሱ ማህተም በይፋ ስብሰባ መጥራትና መሰብሰብ ሕጋዊ መብት ያለው ቢሆንም የተማሪዎች መማክርት ተማሪዎቹ ለስብሰባ ከመጥራቱ በፊት የስብሰባውን አጀንዳ ካላሳየና ካልተፈቀደለት ስብሰባ እንኳ የመጥራት መብቱን ተነፍጓል። የዩኒቨርስቲው አስተዳደር በአጀንዳው ላይ አምኖ ማህተም ካላደረገበት በተማሪዎች መማክርት ጉባዔ ማህተም ብቻ ማስታወቂያ መለጠፍም ሆነ ስብሰባ መጥራት አለመቻሉ የተማሪዎችን መብት የጣሰ ነው ሲሉ ድርጊቱን ኮንነዋል።</p>

<p>በአዲስ አበባ ዩኒቨርስቲ ቅጥር ግቢ ውስት አንድ ሻምበል የፖሊስ ኃይል (ከመቶ የማያንሱ) እንዳለ የሚናገሩት ተማሪዎች ይህ የፖሊስ ኃይል የራሱ የሆነ የፖሊስ ጣቢያና የራሱ እስር ቤት እንዳለውም ይገልፃሉ፣ የፈለገውን ተማሪ በፈለገው ሰዓት የመደብደብ ሥልጣን እንደተሰጠውም ያስረዳሉ። የዚሁ የፖሊስ ኃይል አባል የሆኑ ተማሪ መሰል ካድሬዎችም ተማሪዎች ሽጉጥ በማውጣት የሚያስፈራሩ መሆናቸውንም ተማሪዎቹ በምሬት ይጠቅሱታል። ተማሪው ውስጡ በተሰገሰጉ ካድሬዎችና ሰላዮች ስለተያዘ እርስ በእርሱ የመነጋገር ነፃነቱን እንኳ እንደተገፈፈም ይገልፃሉ። እነዚህ ተማሪ መሰል ካድሬዎች ተግባራቸው መማር ሳይሆን መሰለል ስለሆነ መመረቅ ከሚገባቸው ጊዜ በላይ በዩኒቨርስቲው እንደሚቆዩም ከተማሪዎቹ መረዳት ተችሏል።</p>

<p>«መከላከያ ሠራዊት ክንዱን በሻዕቢያ ላይ እንጂ በተማሪዎች ላይ አያሳይም፣ ጐሰኝነት ይጥፋ፣ የመናገርና የመፃፍና የመሰብሰብ ነፃነታችን ይጠበቅ፣ ሕብረተሰቡ ከጐናችን ይሰለፍ ወዘተ» የሚሉ መፈክሮችን ከቅጥር ግቢው ውጭ ለሚገኘው ሕዝብ እንዲሰማ በማድረግ ሲያስተጋቡ ያረፈዱ ሲሆን «እህህ እስከ መቼ (የጂጂ)፣ ተምዬ (ሆድዬ የሚለው የአለማየሁ ሂርጳን ዘፈን ቀይረው)፣ ስንት አሳር መከራ አይተናል ይበቃናል፣ አትነሳም ወይ የኔ ጥያቄ ያንተ አይደለም ወይ?» የሚሉ መዝሙሮችን ዘምረዋል።</p>

<p>«ጥያቄያችን ጆንያ ሙሉ ነው። የጥያቄያችን አስኳል የሆነው ዋና ጥያቄያችን ህብረታችን ቦታው ይመለስ የሚል ነው» የሚሉት ተማሪዎች ወደፊትም በዩኒቨርስቲው ያለው የመምህራን እጥረት እንዲቀረፍ ከዚህ ቀደም ከዩኒቨርስቲው የተባረሩ 42 መምህራን ይመለሱ የሚል ጥያቄ እንደሚያቀርቡም ይናገራሉ። መንግሥት «ዩኒቨርስቲው የመምህራን ችግር የለበትም» ቢልም የመምህራትን እጥረት ስለመኖሩ ፕ/ር ሲንክ የተባሉትን መምህር ብቻቸውን የሚሰጡትን ኮርስ ብዛት ለአብነት ይጠቅሳሉ። ፕ/ር ሲንክ «ሪሶርስ አናሊስስ» የሚባል ኮርስ ለ350 ተማሪዎች በአንድ ሴሚስተር፣ «ኢኮኖሚ ጂኦግራፊ» የተባለ ኮርስ ለ350 ተማሪዎች፣ «ወርልድ ሰርቬይ» የተባለ ኮርስ ለ350 ተማሪዎች ሰጥተዋል።</p>

<p>ትናንት ከጠዋቱ 2 ሰዓት ጀምሮ ተቃውሞአቸውን ሲያሰሙ የዋሉት ተማሪዎች የ5 ኪሎ እና የ4ኪሎ ተማሪዎችም ጥያቄውን በማስተጋባት እንዲተባበሩ ለማድረግ ከላኳቸው አስር ተማሪዎች መካከል አምስቱ በፖሊስ ቁጥጥር ሥር ውለዋል። የአዲስ አበባ ዩኒቨርስቲ ተማሪዎችን ጥያቄ ለመመለስ የአዲስ አበባ ዩኒቨርስቲ ምክትል ፕሬዝዳንት ዶ/ር ኢንጂነር ኃይሉ አየለ እና አቶ ወ/ስላሴ ገሪማ የዩኒቨርቲው አስተዳደርና ልማት ቢሮ ኃላፊ ከቀኑ 8 ሰዓት ላይ ከተማሪዎቹ ጋር ለመወያየት ፕሮግራይም ይዘው ነበር። ሆኖም ግን ከነዚህ ሰዎች ትክክለኛ ምላሽ የማግኘት ተስፋ እንደሌላቸው ተማሪዎቹ ጠቅሰው ካለምንም እውቀት በዘርና በዝምድና በዩኒቨርስቲው ውስጥ ስልጣን ከያዙት ከነአቶ ወ/ስላሴ ገሪማ ፍትህ አይገኝም ሲሉ ገልፀዋል። </p>

<p>የዩኒቨርስቲው ፕሬዝዳንትና የአስተዳደር ኃላፊው ከሰዓት በኋላ ከተማሪዎች ጋር ለመወያየት በቦታው ቢገኙም የታሰሩት ተማሪዎች ካልተለቀቁ በስተቀር ስብስባውን አናካሂድም በማለታቸው የታሰሩትን ተማሪዎች የሚያስፈቱ ተማሪዎች ከተማሪው መሀል ተመርጠው ተልከው የታሰሩትን ተማሪዎች አስፈትተዋል። ሆኖም ግን የዩኒቨርስቲው ፕሬዝዳንትም ሆነ አስተዳደሩ ከዚህ በፊት ያቀረብነውን ጥያቄ በተገቢው መንገድ አልመለሱም በሚል አዳራሹን ለቀው እንዲወጡ አድርገዋል። ተማሪዎቹ ብቻቸውን ስብሰባ አካሂደው ውሳኔ አሳልፈዋል። ተማሪዎቹ ከሰዓት በኋላ ጀምሮ እስከ ቀኑ 11 ሰዓት ባደረጉት ስብሰባ ያሳለፉት ውሳኔ የዩኒቨርስቲው አመራር አካል ጥያቄያችንን መመለስ ስላልቻለ ከፍተኛ የመንግሥት አካላት ያነጋግሩን፣ ይህ እስከሚሆን ድረስ ከዛሬ ረቡዕ ሚያዝያ 3/1993 ጀምሮ ተማሪዎች የትምህርት ማቆምና የረሀብ አድማ ለማድረግ ወስኗል። ዩኒቪርስቲውን በበላይነት የሚመራው ትምህርት ሚኒስቴር በመሆኑ ትምህርት ሚኒስትሯ እንዲያነጋግሯቸው፣ በዚህ ወቅት የኢሰመጉና ተማሪው የመረጣቸው የዩኒቨርስቲው መምህራኖች በአደራዳሪነት በሚገኙበት ውይይቱን ለማካሄድ ውሳኔ አሳልፈዋልል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 3 ቀን 1993</a></p>

</body>
</html>	
