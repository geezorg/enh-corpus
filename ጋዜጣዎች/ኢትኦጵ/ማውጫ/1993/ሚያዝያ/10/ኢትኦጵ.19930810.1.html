<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>4 ኪሎ የግጭት አውድማ ሆና አመሸች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">4 ኪሎ የግጭት አውድማ ሆና አመሸች</h1>


<p>የአዲስ አበባ ዩኒቨርስቲ ተማሪዎች ላቀረቡት የመብት ጥያቄ ሚያዝያ 8/1993 ዓ/ም ከትምህርት ሚኒስቴር የተሰጠው ማስጠንቀቂያ በተማሪዎችም ሆነ በሕዝብ ላይ የቀሰቀሰው ቁጣ ወደሕዝባዊ አመፅ ተቀይሮ አራት ኪሎ በትናትናው ዕለት የጦር አውድማ ሆና ውላለች። በዚህም ቁጥራቸውን በትክክል ለማወቅ ባይቻልም በሰዎች ላይ የሞትና የመቁሰል አደጋ ደርሷል።</p>

<p>የዛሬ ሳምንት ረቡዕ በፖሊሶች ጥቃት ጉዳት ከደረሰባቸው የዩኒቨርስቲ ተማሪዎች ውስጥ አንድ ሴት ተማሪ ሆስፒታል ውስት ሕይወቷ አልፏል። የትምህርት ሚኒስቴርን ህንፃ ጨምሮ የበርካታ ህንፃ መስታወቶች ደቀዋል። መኪኖችና አምቡላንሶችም ጉዳት ደርሶባቸዋል። ይህ ዘገባ በተጠናቀረበት ትናንት አመሻሹ ድረስ ተኩሱ የቀጠለ ሲሆን አምባላንሶችም በከፍተኛ ደረጃ ሲመላለሱ ነበር። በአስር ዓመት ታሪክ ውስጥ በአዲስ አበባ ከተማ እንዲህ ያለ የጠነከረና ሕዝቡን ያሳተፈ ተቃውሞ እንዳልታየም ታዛቢዎች ይናገራሉ። በዚህ ከፍተኛ ግጭት ዙሪያ ያጠናቀርነው ዘገባ ቀጥሎ ቀርቧል።</p>

<p>የትምህርት ሚኒስቴር ለተማሪዎቹ ጥያቄ የሰጠው ምላሽ ማስፈራራኢያና ግቢውን እንዲለቁ የሚያሳስብ መሆኑ ውዝግቡን ይበልጥ ስላበረታው በሕዝብና በፖሊስ መሀል ከፍተኛ ግጭት እንዲከተል ምክንያት ሆኗል። ተማሪዎቹ ትምህርታቸውን እንዲጀምሩ፣ አለያም ግቢውን ለቀው እንዲወጡ የትምህርት ሚኒስቴር ሰኞ ሚያዝያ 8/1993 ያወጥኣውን ማሳሰቢያ ተማሪዎቹ ሌሊቱን በሙሉ ሲቃወሙ አድረዋል። በትናትናውም ዕለት የምኒልክ ከፍተኛ ሁለተኛ ደረጃ ት/ቤት ተማሪዎች ለዩኒቨርስቲ ተማሪዎቹ ድጋፍ ለመስጠት ትምህርት አቁመዋል። የቀድሞው የተፈሪ መኮንን (እንጦጦ አጠቃላይ) ከፍተኛ ሁለተኛ ደረጃ ት/ቤትና፣ የመነን (የካቲት 12) ሁለተኛ ደረጃ ትም/ቤት ተማሪዎችም ትምህርት በማቆም ድጋፍ ሰጥተዋል።</p>

<p>በተለይ አራት ኪሎ አካባቢ ተማሪዎቹ በትናትናው ዕለት ማለዳ ግቢያውቸውን በር ላይ ተሰባስበው መፈክሮችን ሲያሰሙ በውጭ የሚገኙት የምኒልክ ት/ቤት ተማሪዎች ሲቀበሏቸው ቆይተዋል። ከ5.30 በኋልማ ፖሊስ ይህንን ለመከላከል ዱላ በመጠቀም የኃይል ርምጃ ሲወስድ ተማሪዎቹና ህዝቡ ከፖሊሶች ጋር ግብግብ ገጥመዋል። በዚህም የተፈነከቱ የአካል ጉዳት የደርሰባቸው ተማሪዎችና ሌሎች ዜጐች ሲኖሩ የቱሪስት ሆቴልና ሌሎች በአካባቢው የሚገኙ የህንፃ መስታወቶች የመሰባበር ጉዳት ደርሶባቸዋል። ፖሊሶች በዚህን ወቅት ቁጥራቸው 19 የሚሆኑ የድንጋይ መከላከያ የያዙ ፖሊሶች ብርሃንና ሰላም ማተሚያ ቤት ሲደርሱ ከመኪና ወርደው ህዝቡን በዱላ እያጠቁ ወደቱሪስት ሆቴል አቅጣጫ ሲገፉት ሕዝቡና ዱላና ድንጋይ በመያዝ ከፍተኛ ግብግብ ፈፅሟል። ግጭቱ እየሰፋ ሄዶ የቀድሞ ሁለተኛ ፖሊስ ጣቢያ ድረስ ዘልቋል። አራት ኪሎ አካባቢ አፋልቱ በተወረወረ ድንጋይ ብዛት ኮረኮንች መንገድ ሆኗል። በግብግቡ መሀል ሕዝቡና የምኒልክ ተማሪዎች ዳቦ እየገዙ በፌስታል በመቋጠር ለተማሪዎች ሲወረውሩ ነበር። ውሃም በፕላስቲክ እየሞሉ ሲያቀብሏቸው ታይተዋል። የመነና የተፈሪ መኮንን ትምህርት ቤት ተማሪዎች ደግሞ በስድስት ኪሎ የሰማዕታት ሐውልት ዙሪያ በመሰባሰብ ከፖሊሶች ጋር በቃላትና በድንጋይ በመጋጨት አጋርነታቸውን አሳይተዋል። ልደታ የሚገኙት የህንፃ ኮሌጅ ተማሪዎችም ግቢያቸው ውስጥ ሆነው ፖሊስ ላይ ተቃውሞ ሲያሰሙ ነበር።</p>

<p>በዚህን ወቅት የአራት ኪሎ፣ የአምስት ኪሎና ይ እ6 ኪሎ ተማሪዎች በየግቢያቸው ደጃፍ መፈክሮችን በመያዝና በማሰማት ትምርህት ሚኒስቴር የሰጠውን ማሳሰቢያ በከፍተኛ ደረጃ ተቃውሞዋል። መፈክሮቻቸውም «ደማችን ፈሶ አይቀርም» «ወ ሰአክ ኦኡር ፍረአዶም» «የሀገራችን ሕዝብ ሆይ! ትናንት ወንድማችን ዛሬ ደግሞ እህታችን ገደሉ ነገ ደግሞ እኛን ሊገሉን ነው ስለዚህ... የኢትዮጵያ ሕዝብ ሆይ የልጆችህ ደም ፈሷልና ከጐናችን ተሰለፍ! ዝም ብለህ አትመልክተን የምትሳሳልን ልጆችህ ነን!» «ትናንት የሞተው ወንድማችን ዛሬ የሞተችው እህታችን ሰላማዊ ትግላችንን ያጠናክሩታል እንጂ አያዳክሙትም!» «በሆስፒታል ያሉ ወንድሞቻችን ይመለሱልን እኛ ተቸግረን እናሳክማቸዋለን» «ገነት ጉዲት» «አንገታችን እየተቆረጠ በር ላይ ይጣል እንጂ ጥያቄያችን ይቀጥላል»</p>

<p>ተማሪዎቹ መብታቸው ይከበር ነፃነታቸው ይጠበቅ ዘንድ ላቀረቡት ጥያቄ በመንግሥት ወገን ከተሰጠው የማስፈራሪያ ምላሽ ባሻገር መቀሌ ላይ በግፍ ተገድሎ ከመቀሌ 7 ኪሎ ሜትር ተወስዶ ወንዝ ውስጥ የተጣለው ተማሪ ጉዳይ እንዲሁም የዛሬ ሳምንት ረቡዕ በፖሊስ ጥቃት ጉዳት ከደረሰባቸው ተማሪዎች የአንዷ መሞት የተማሪውን ቁጣ እንዳበረታው መረዳት ተችሏል። ግጭቱ እስከቀኑ 10 ሰዓት በዱላና በድንጋይ ብቻ የተወሰነ ነበር። ጉዳቱም ከመቁሰል የዘለለ አልነበረም። አንድ የትራፊክ ፖሊስ ከተኮሰው አንድ ጥይት ውጭ ተኩስም አልነበረም።</p>

<p>ልክ ከቀኑ አስር ሰዓት ከአስር ደቂቃ ሲሆን ፖሊሶች ጥያቄውን ለማፈን ተኩስ ጀመሩ። በየአምስት ደቂቃው ልዩእት እስከ አስር ሰዓት ከሃያ አምስት ድረስ ቀጠለ፣ ከአስር ሰዓት ከሃያ አምስት በኋላ ተኩሱ ወደአውቶማቲክ ተቀየረ። ይህ ተኩስ የሕዝቡንና የተማሪውን ቁጣ ይበልጥ እያጠናከረው መጣ፣ በዚህ ወቅት ትምህርት ሚኒስቴር ህንጽሳ መስታወቀት በከፍተኛ ደረጃ ደቀቀ፣ እዛው አካባቢ ያለው የንግድ ባንክ ቅርንጫፍ መስሪያ ቤትም ጉዳት ደረሰበት። በዚህ ወቅት ትንንሽ ተማሪዎች ጭምር ምኒልክ ት/ቤት ውስጥ መሽጐ ከሚተኩሰው ኃይል ጋር ግብግብ ገጥመው ነበር። በግቢያቸው አጥር ተከልለው የተቀመጡት የአራት ኪሎ ሳይንስ ፋኩሊቲ ተማሪዎች «በናዚዎች ጥይት የተመታችው እህታችን በዛሬው ዕለት ዕለት ሕይወቷ አለፈ» የሚል መፈክር በመያዝ የሕዝቡን እህልና ቁጭት ያጠነክሩለት ነበር። በዚህ መሀል በፖሊሶች ተኩስ ሰዎች ይቆስሉ ይሞቱም ጀመር። ከቆሰሉት ውስጥ የ8 ዓመት ህፃን የሚገኝብት ሲሆን አምቡላንሶች ከመድረሳቸው በፊት በታክሲ ተጭነው የሚሄዱ ቁስለኞችንም ማየት ተችሎ ነበር። ኋላ ላይ ጥቃቱም እየጠነከረ ጉዳቱም እየበዛ ሲመጣ የቀይ መስቀል አምቡላንሶች ከፍተኛ ምልልስ ያደርጉ ነበር። መንገዶችም በአብዛኛው ተዘግትው ከትራፊክ እንቅስቃሴ ውጭ ሆነው ቆይተዋል። አራት ኪሎና ፒያሳ የሚገኙ ንግድ ቤቶች ከአስር ሰዓት ጀምሮ ሱቆቻችውን ዘግተዋል። አንዳንዶች በተለይም አራት ኪሎ አካባቢ የሚገኙ ሱቆች ከስድስት ሰዓት በፊትም መዝጋት ጀምረው ነበር።</p>

<p>ጥቃቱን እየቀጠለ ተቃውሞም እየበረታ ሲሄድ ምሽት ላይ አራት ኪሎ ፓትሪያርኩ ህንፃ ፊት ለፊት በሚገኘው ሃገር አቀፍ ፈተናዎች ጽ/ቤት ቅጥር ግቢ ውስጥ የምትገኝ የአይሱዙ መኪና ስትቃጠል ወዲያውኑም ሁለት ወጣቶች ተገድለዋል ተብሏል። የወጣቶቹን አስክሬን በመሸከም ህዝቡ ወደታች ወደአራት ኪሎ እየዘመረ ሲሄድም ታይቷል። በዚህም ወቅት የሰሌዳ ቁጥር 4-29621 የሆነው የዩኒቨርስቲው አምቡላንስም መስታወቷ ደቆ ታይቷል። ይህ ዘገባ አጠናክረውን እስክንሄድ ድረስም አመፁ ቀጥሏል። ማምሻውን አንድ ሰዓት ከሰላሳ ደቂቃ ላይ ከየት እንደተያዙ ያልታወቁ ተማሪዎች በ3 መኪና ተጭነው ወደኮልፌ ሲያመሩ መታየታቸውንም ከዓይን መስክሮች መረዳት ችለናል።</p>

<p>በአዲስ አበባ ውስጥ ከተቀሰቀሱ አመፆች ወደር ያልተገኘለት የተሰኘው ተቃውሞ መነሻ ምን ነበር? ዝርዝር ሂደቱን እንመልከት።</p>

<p>የአዲስ አበባ ዩኒቨርስቲ ተማሪዎች የመናገር፣ የመፃፍና የመሰብሰብ ነፃነታቸው እንዲከበር መማክርታቸው ከጫና ውጭ ሆኖ በነፃነት እንዲንቀሳቀስ «ህሊና» የሚባለው የተማሪዎቹ ልሣን ነፃ ሆኖ ህትመቱ እንዲቀጥል እንዲሁም በዩኒቨርስቲው የመሸገው የፖሊስ ኃይል ግቢውን ለቆ እንዲወጣና በምትኩ ሲቪል ጥበቃ እንዲሰማራ በመጠየቅ ሰኞ ሚያዝያ 1/1993 ማምሻውን የጀመሩትን ሰላማዊ ተቃውሞ በማግስቱ ማክሰኞና በተከታዩ ቀን ረቡዕ መቀጠላቸው ይታወሳል።</p>

<p>ተማሪዎቹ ማክሰኞ ሚያዝያ 2/93 ያለማንም አስተባባሪ ቀስ በቀስ በመሰባሰብ ወደዩኒቨርስቲው ም/ፕሬዝዳንት ቢሮ አመሩ፣ ጥያቄዎቻቸውንም እዚያው በማዘጋጀት ም/ፕሬዝዳንቱ እንዲያነጋግሯቸው ጠየቁ፣ ም/ፕሬዝዳንቱ ተማሪዎችን ወጥተው ከማነጋገር ይልቅ ተወካይ ሲልኩ ተማሪዎቹ «ወኪል አንቀበልም ወጥተው ያነጋግሩኝ» ሲሉ ጠየቁ በዚህ ወቅት ም/ፕሬዝዳንቱ በመምጣት እጃቸውን አጣምረው በመቆም «ጥያቄ የሚቀርበው እንዲህ ነው እንዴ?» በማለት ሲቆጡ ተማሪዎችም «አዎን ጥያቄው መቅረብ የነበረበት እንዲህ አልነበረም፣ የተማሪዎች ሕብረት ስለተበተነ ግን ጥያቄያችን በሕብረት ለማቅረብ ተገደናል» አሉ ም/ፕሬዝዳንቱ መሀል ገብተው እንዲያነጋግሯቸውም መንገድ ለቀቁላቸው ተማሪዎቹ በማስከተለም የአራት ኪሎ ሳይንስ ፋኩልቲ ተማሪዎች በዚህ ስብስባ እንዲቀላቀሉ በር ላይ ይፈቀድላቸው በማለት ጠየቁ። ም/ፕሬዝዳንቱ «ምን ያደርጋሉ» በማለት ተሟገቱ ሆኖም ተማሪዎች በመሆናቸው ለምን ይከለከላሉ በማለት ተቃወሙ የአራት ኪሎ ተማሪዎች በተገኙበት ስብሰባው ከሰዓት እንዲሆንም ተወሰነ ይህ የሆነው ማክሰኞ ሚያዝያ 2/93 5 ሰዓት ከ30 አካባኢብ ነበር። ከሳአት በስንት ሰዓት ይሁን የሚለው ደግሞ በም/ፕሬዝዳንቱና በተማሪዎቹ መካከል አለመግባባት ፈጠረ። ተማሪው 7 ሰዓት ይሁን ሲል ፕሬዝዳንት «7 ሰዓት ምሳ የምትበሉበት ሰዓት ስለሆነ ሰዓቱን ገፋ አድርገን ዘጠኝ ሰዓት እንገኝ» አሉ ተማሪው ደግሞ «እኛ ምሣ አንበላም» በማለት ምላሽ ሰጠ። በኋላም በ7:30 ለመገናኘት ስምምነት ተደረሰ ተማሪው አስቀድሞ አዳራሽ የገባ ቢሆንም ም/ፕሬዝዳንቱ ኢንጂነር ኃይሉና ተከታዮቻቸው አዳራሽ የደረሱት 8 ሰዓት ከ10 ደቂቃ ነበር።</p>

<p>በዚህ መሀል ቀደም ሲል የአራት ኪሎዎችን የሳይንስ ፋክልቲ እና የ5 ኪሎዎችን የቴክኖሎጂ ፋክልቲ ተማሪዎችን ለመጥራት ከሄዱት 10 ተማሪዎች ውስጥ 66ኡን ፖሊስ ይዟቸው ስለነበር ከሁሉ በፊት እነዚህ ተማሪዎች ይለቀቁ ሲሉ ተማሪዎቹ ለፕሬዝዳንት ጥያቄ ያቀርባሉ። ተማሪዎቹ ተፈተው ወደስብሰባው ካልተቀላቀሉ በሌሎች ጉዳዮች ላይ አንወያይም በማለትም አቋም ያዙ ም/ፕሬዝዳንቱ ኢንጂነር ኃይሉ «አሁን ነግራችሁን እንዴት አሁኑኑ ይፈፀም» በማለት ቢከራከሩም ተማሪዎቹ አንቀበልም አሉ። ከዚህ በኋላ 15 ደቂቃ ውስጥ ተማሪዎቹ ከየታሰሩበት ተለቀው መቱ እነርሱም ወደአዳራሽ እንደመጡ በፖሊስ የተፈፀመባቸውን ድብደባ ከደበደቧቸውም በኋላ ፀሐይ ላይ በማስቀመጥ እንዳንገላቷቸውና በአጠቃላይ የፈፀሙባቸውን ግፍ ዘረዘሩ ከዚህ በኋላ ተማሪው «እናንተ እያስፈራራችሁን ስለሆነ ጥያቄያችንን ልትመልሱልን አትችሉም የበላይ አካል መጥቶ ያነጋግረን» በማለት ም/ፕሬዝዳንቱ እንዲወጡ ጠየቁ። ፕሬዝዳንቱን ካስወጡ በኋላ ስብሰባውን በመቀጠል ጥያቄያቸውን ሚኒስትሯ መጥተው እስኪመልሱላቸው ድረስ ትምህርታቸውን ለማቆም ተስማምተው ይወጣሉ።</p>

<p>በማግስቱ ረቡዕ ሚያዝያ 3 ቀን 1993 ዓ/ም ተማሪዎቹ መኮንን አዳራሽ ፊት ለፊት ተሰባስበው መፈክሮችን በማሰማት ጥያቄያቸንው እያቀርባሉ ሚኒስትሯ መጥተው እንዲያነጋግሯቸውም ይጠይቃሉ። ይህ ሁሉ የሚካሄደው በሰላማዊ መንገድ ነበር። በዚህ ወቅት ከተማሪዎቹ መካከል አንድ «ፀጉረ ልውጥ» ሰው ይገባል። ተማሪዎቹ ይይዙትና መታወቂያ እንዲያሳይ ይጠይቁታል። ስለሰውየው ማንነት ተማሪው በሰላማዊ መንገድ እየተጠየቀ የማጣራቱ ሥራ በቀጠለበት ወቅት አረንጓዴ ለባሽ ፖሊሶች ተማሪውን በመውረር በዱላ መደብደብ ቀጠሉ መኝታ ክፍላቸውም ድረስ በመሀድ አጠቋቸው፣ ማደሪያቸው ቁጭ ብለው ሲያጠኑ የነበሩ ሴቶችም ጭምር አናታቸውንና ጀርባቸው ተቀጠቀጠ ከዱላው ብዛት የተማሩና የሸሹ ተማሪዎች ከፎቅ ላይ ተፈጥፍጠው ወደቁ በአጠቃላይ ከ50 በላይ ተማሪዎች ጉዳት ደረሰባችው ጉዳት ከደረሰባቸውም ውስጥ አንዷ በትናትናው ዕለት ሆስፒታል ውስጥ ሕይወቷ ማለፉ ታውቋል። በዚህ ግርግር ወቅት የግል ጋዜጠኞች ለመግባት ያደረጉት ጥረት ታገደ የመንግሥት ጋዜጠኞች እንዲገቡ ቢፈቀድላቸውም ተማሪው የመንግሥት ጋዜጤኞች ግቢውን ለቀው እንዲወጡለትና በካሜራም እንዳይቀርጿቸው ተከላከሉ። በኋላም የፈሰሰው ደማችን ይቀረፅና ለታሪክ ይቀመጥ በሚል በቴሌቪዥን ካሜራ እንዲቀረፅ መፍቀዳቸውንም መረዳት ተችሏል።</p>

<p>ከዚህ በኋላ የትምህርት ሚኒስትሯ በመምጣት ተማሪዎችን በማነጋገር ውጥረቱን ለማረጋጋት ሞክረዋል። ከተማሪዎቹ ለቀረበላቸውም ጥያቄዎችም ለተወሰኑት የዴሞክራሲ ጥያቄዎች ምላሽ ለመስጠት የሞከሩ ሲሆን ቀሪዎችን ከተማሪዎቹ ተወካዮች ጋር በመነጋገር ለመፍታት ይህንንም ሰኞ ሚያዝያ 8/93 ለተማሪዎቹ በልደት አዳራሽ ለመግለፅ በምስማማት ስብሰባው ተበትኗል። በዚህም እስከሰኞ ሶስት ሰዓት ድረስ ሁኔታዎች ረግበው ከቆዩ በኋላ ሐሙስ ሚያዝያ 4/93 ዓ.ም ሚኒስትሯ ከተማሪዎች ተወካዮች ጋር አደረጉት ውይይት በተለይ ፖሊሶች ከግቢው ይውጡ በሚለው ላይ መግባባት ሳይችሉ ቀርተዋል። ይኸው ለአጠቃላይ ተማሪው ሲገለፅም ተማሪው ፖሊሶች ካልወጡ አንማርም በማለቱ ውጥረቱ ቀጥሏል። በዚሁ ዕለት ማምሻውን የትምህርት ሚኒስትር ሚያዝያ 9/93 በትምህርት ገበታው ላይ ያልተገኘው ተማሪ ረቡዕ ሚያዝያ 10 ስድስት ሰዓት በፊት ግቢውን ለቆ እንዲወጣ ማሳሰቡ ትላንት የተፈፀመው በሙሉ እንዲሆን ምክንያት መሆኑን ተመልካቾች ያምኑበታል።</p>

<p>መንግሥት ፖሊሶችን ከግቢው አስወጥቶ በሲቪል ለመቀየር ያልፈቀደበት ወይንም የሚይቀይርበትን የጊዜ ገደብ የማያሳውቅበት ምክንያት ለብዙዎች አስገራሚ ሆኗል። የአዲስ አበባ ዩኒቨርስቲ በደርግ ሥርዓት ጭምር በሲቪሎች ሲጠበቅ መቆየቱ ይታወቃል። ተማሪዎች በፖሊሶች ጥቃት አካላቸው እየጎደለና እየሞቱ ትምህርት ሚኒስትሯ ወ/ሮ ገነት ዘውዴ ፖሊሶች ቢወጡ ተቋሙን ለሌባ ማጋለጥ ነው በማለት የሚያቀርቡትን ምክንያት «ከንብረትና ከሰው ሕይወት የትኛው ይበልጣል» የሚል ጥያቄ በተማሪዎቹ ዘንድ አስነስቷል።</p>

<p>ከአዘጋጁ፡ የፖሊስ እርምጃ ዛሬ ማለዳም ከትናንቱ በበለጠ ሁኔታ ቀጥሎ የዋለ ሲሆን የተኩስ ድምፅ በከፍተኛ ሁኔታ እየተሰማ ነው። በከተማዋ ውስጥ ያሉ የከፍተኛ ደረጃ ተማሪዎች ተቃውሞን በመደገፍ እየተሳተፉ ሲሆን በከተማዋ ውስጥ በተለያዩ ቦታዎች ከፍተኛ ረብሻ እየተካሄደ ነው። በዚህ ግርግር ውስጥ በፖሊስ የተገደሉ ተማሪዎች እንዳሉ ይነገራል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 10 ቀን 1993</a></p>

</body>
</html>	
