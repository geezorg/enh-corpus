<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሰብዓዊ መብቶች ጉባዔ 42ኛ ልዩ መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ሰብዓዊ መብቶች ጉባዔ 42ኛ ልዩ መግለጫ</h1>


<p>ከሚያዝያ 2 ቀን 1993 ዓ.ም ጀምሮ የአዲስ አበባ ዩኒቨርስቲ ተማሪዎች ለረዥም ጊዜ ሲደርስባቸው የቆዩት አስተዳደራዊ በደሎችና የመብት ረገጣዎች እንዲወገዱላቸው ለሚመለከታቸው የዩኒቨርስቲውና የመንግሥት ባለሥልጣናት ጥያቄያቸውን ሰላማዊ በሆነ መንገድ ሲያቀርቡ ቆይተዋል። የተማሪዎቹ ጥያቄዎች በአንድ የከፍተኛ ትምህርት ተቋም ሊኖሩ የሚገባቸውንና የመማር የማስተማርና የምርምር ሂደቱ ከማንኛውም የአካል፣ የአዕምሮና የመንፈስ ተፅዕኖ ተላቆ በነፃ መካሄድ የሚችልበት ሁኔታ እንዲፈጠር የሚጠይቁ ነበሩ። የኢትዮጵያ ሰብዓዊ መብቶች ጉባዔ (ኢሰመጉ) ተማሪዎቹ ያቀረቧቸው ጥያቄዎች በኢፌዴሪ ሕገመንግሥትና የፌዴራል መንግሥቱ ተቀብሎ ባፀደቃቸው ዓለም አቀፋዊና አህጉራዊ የሰብዓዊ መብት ድንጋጌዎች መሰረት ሰላማዊ በሆነ መንገድ የቀረቡ ህጋዊ የመብት ጥያቄዎች ናቸው ብሎ ያምናል። ይህ በመሆኑም የሚመለከታቸው የመንግሥት አካላት ለተማሪዎቹ ጥያቄዎች ካለምንም ማመንታት አዎንታዊ መልስ ይሰጣሉ ብሎ ቢጠበቅም ይህ ሳይሆን ቀርቷል።</p>

<p>ሚያዝያ 3 ቀን 1993 ዓ.ም የዩኒቨርስቲው ተማሪዎች ለጥያቄዎቻቸው መልስ እንዲሰጣቸው ፍፁም ሰላማዊ በሆነ መንገድ በመጠየቅ ላይ እያሉ የፀጥታ ኃይል ወደዩኒቨርስቲው ግቢ ገብቶ ከእርሳስና ከደብተር በቀር ሌላ ምንም መሣሪያ ባልታጠቁት በእነዚህ ተማሪዎች ላይ ከፍተኛ ኢሰብዓዊ ጥቃት ፈጸመባቸው። ኢሰመጉ ባሰባሰበው መረጃ መሰረት የፀጥታ ኃይሉ ተማሪዎቹን እንደእባብ አናታቸውን በመቀጥቀጥ ከአርባ በማያንሱት ላይ ከባድ የአካል ጉዳት አድርሶባቸዋል። የሚመለከታቸው አንዳንድ የመንግሥትና የዩኒቨርስቲው ባለሥልጣናት ሚያዝያ 3 ቀን 1993 ዓ.ም የፀጥታ ኃይሉ ወደዩኒቨርስቲውን እንዲገባ መደረጉንና በተማሪዎች ላይም የወሰደውን ሕገወጥ እርምጃ የማያውቁ መሆናቸውን ገልጸው ድርጊቱን በመገናኛ ብዙሃን አውግዘዋል። ይሁን እንጂ የትምህርት ሚኒስትሯ በፀጥታ ኃይሉ ህገወጥ ድርጊት ላይ በአደባባይና በግልጽ የተናገሩትን ሊገፉበት ባለመፈለጋቸው ሁኔታው እየተባባሰ ሄዷል።</p>

<p>ሚያዝይያ 3 ቀን 1993 ዓ.ም የፀጥታ ኃይሉ በተማሪዎች ላይ ከፈጸመው የመብር ረገጣ በኋላም ቢሆን የተማሪዎችን ጥያቄዎች መንግሥት ሰላማዊ በሆነ መንገድና በአጭር ጊዜ ውስጥ ሊመልስላቸው ይችላል የሚል ተስፋ ኢሰመጉ ነበረው። ሆኖም ሚያዝያ 9 ቀን 1993 ዓ.ም በመገናኛ ብዙሃን የተላለፈው ዜናና ከዚያም ተከትሎ የትምርህት ሚኒስትሯ የሰጡት መግለጫ ተፈላጊውን ሰላምና መረጋጋት የሚፈጥር ሆኖ አላገኘውም። ይህም በዕለቱ በዩኒቨርስቲው አካባቢ በተማሪዎችና በሌሎች ዜጐች ላይ ለደረሰው ጉዳትና በንብረት ላይ ለተከተለው ጥፋት የራሱን አስተዋፅዖ አድርጓል። ይህ ሚያዝያ 9 ምሽት ላይ ከትምህርት ሚኒስትሯ በመገናኛ ብዙሃን የተሰጠው መግለጫ ትማሪዎች መሰላማዊ መንገድ ላቀረቧቸው የመብት ጥያቄዎች ሰላማዊና ፍትሃዊ መልስ እንደማይሰጥና የኃይል እርምጃው በቀጣይነት የሚወስድ መሆኑም የሚጠቁም ነበር። የትምህርት ሚኒስትሯ የዩኒቨርሲትይው ተማሪዎች እስክ ምያዝያ 10 እኩለቀን ድርስ ወደ ትምህርት ገበታቸው መመለስ ካልፈለጉ የዩኒቨርሲቲውን ቅጥር ግቢ ለቀው እንዲወጡ፥ ይህን ለማድረግ ካልፈለጉ ወደ ትምህርት ገበታችሁ ለመመለስ የሚፈልጉትን ተማሪዎች ደህኒነት ለማስጠበቅና የመማር ማስተማር ሂደቱም እንዳይደናቀፍ ለማድረግ የፖሊስኃይል የተጋበዘ መሆኑን ገልፀዋል። ተማሪዎቹ ዩኒቨርሲቲውን ለቅቀው እንዲወጡ የትምህርት ሚኒስትሯ የሰጡት የጊዜ መደብ ግን ተማሪዎቹ ዩኒቨርሲቲውን ለቅቆ ለመውጣት ማሟላት ያለባችሁን ግዴታዎች ለመፈጸም የማያስችላቸው ምሆኑ በተማሪዎቹ ላይ ከባድ ጫና አሳድሮባቸዋል። በዚህም ጊዜ አስቀድመው በተዘጋጁ የፀጥታ አስከባሪዎች ከፍተኛን ኢ-ሰብዓዊ ጥቃት ተፈጽሞባቸዋል። በደረሰውም ጥቃት በዩኒቨርሲቲውና በተለያዩ የከተማው አካባቢዎች ለጊዜው ቁጥራቸው ያልታወቀ ተማሪዎችን ሌሎች ዜጎች ከፍተኛ የአካል ጉዳት ደርሶባቸዋል። የተወሰኑት ደግሞ በድብደባና በጥይት ለሞት ተዳረጉ። የግለሰቦች እና የህዝብ ንብረት የወደመው ተዘረፈ። በዚሁ ዕለት ምሽት የትምርህት ሚኒስቴር ዩኒቨርስቲው ላልተወሰነ ጊዜ መዘጋቱን የአዲስ አበባ መሥተዳደር የአንደኛና የሁለተኛ ደረጃ ትምህርት ቤቶች እስከ ሚያዝያ 14 ቀን 1993 ዓ.ም መዘጋታቸውን የፌዴራል መንግሥቱ ደግሞ ፖሊስ አስፈላጊ ነው የሚለውን ሁሉ እርምጃ መውሰድ የሚያስችለው ስልጣን የተሰጠው መሆኑን፣ ፖሊስ በበኩሉ ይኸው ሰፊ ስልጣን የተሰጠው መሆኑን ጠቅሶ ማስጠንቀቂያ የተሞላበት መግለጫዎች በተከታታይ አወጡ። መግለጫዎቹ ይፋ ከመውጣታቸው በፊት ግን በበርካታ የዩኒቨርስቲ ተማሪዎች፣ በአንደኛና በሁለተኛ ደረጃ ተማሪዎች እንዲሁም በሌሎችም የተለያዩ ዜጐች ላይ ከፍተኛ ጉዳት ደርሷል። ኢሰመጉ በተማሪዎችና በሌሎችም ላይ ስለደረሰው ጉዳት መረጃዎችን የማሰባሰቡን ሥራ የቀጠለ ሲሆን በዚህ ረገድ አሰባስቦ ያጣራቸውን ለህዝብ ለመንግስትና ለሚመለከታቸው ሁሉ በተከታታይ መግለጫዎች ያሳውቃል።</p>

<p>ኢሰመጉ ከመጀመሪያ ጀምሮ ባደረገው ክትትል የዩኒቨርስቲው ተማሪዎች የመብት ጥያቄዎቻቸውን ከሚማሩባቸው ግቢዎች ሳይወጡ ሰላማዊ በሆነ መንገድ ሲያቀርቡ መታየታቸውን ለመረዳት በመቻሉ ሚያዝያ 9 እና 10/93 ዓ.ም ከዩኒቨርስቲው ግቢዎች ውጭ ለተፈጠረው ሕገወጥ ረብሻና ለደረሰውም ጉዳት የኒቨርስቲው ተማሪዎች ተጠያቂዎች ሊሆኑ አይችሉም ከሚል መደምደሚያ ደርሷል። ኢሰመጉ ቀላል የነበረው የተማሪዎች የመብት ጥያቄ በወቅቱ ምላሽ ቢያገኝ ኖሮ ችግሩ ከዩኒቨርስቲው አይወጣም ነበር ብሎ ያምናል። ይህ ሳይሆን በመቅረቱ ግን ባነሷቸው የመብት ጥያቄዎች ሳቢያ የተፈፀመውን ሕገወጥ ወጥ ረብሻና በሱም ሳቢያ ለደረሰው ከፍተኛ ጉዳት «የፖለቲካም ሆነ የሰብዓዊ መብት አስጠባቂ ነን ባይ ድርጅቶች» እንደፈጠሩት ተደርጎ መወሰድ ችግሩን ይበልጥ ለማስፋት ካልሆነ በቀር ለተከሰተው ችግር ቅን መፍትሔ ለደረሰውም ጉዳት ፈውስ ሊሆን እንደማይችል ግልጽ ነው። ስለዚህ ኢሰመጉ ለመንግስት ለህዝብ ለሃገርና ለውጭ ሃገር ሰብዓዊ ድርጅቶች የሚከተለውን አስቸኳይ ጥሪ ያቀርባል።</p>

<p>1. መንግሥት ሀ. የአዲስ አበባ ዩኒቨርስቲ ተማሪዎች ያቀረቧቸው የመብት ጥያቄዎች ተገቢውን አዎንታዊ ምላሽ ሰጥቶ ተማሪዎቹ ወደትምህርት ገበታቸው የሚመለሱበትን ሁኔታ ሁሉ እንዲያመቻችና ለ. በተማሪዎችና በሌሎችም ላይ የኃይል እርምጃ በመውሰድ ለደረሰው ጥፋት ሁሉ ተጠያቂ የሆኑት የፀጥታ ኃይሉ አባላት ሕግ ፊት እንዲቀርቡ እንዲያደርግ።</p>

<p>2. ሕዝብ የሀገርና የውጭ ሰብዓዊ ድርጅቶች ሀ. መንግሥት የአዲስ አበባ ዩኒቨርስቲ ተማሪዎችን የመብት ጥያቄዎች በቅን መንፈስ ተቀብሎ አዎንታዊ ምላሽ መስጠት ተማሪዎቹ ወደትምህርት ገበታቸው እንዲመለሱ እንዲያደርግ ተገቢና ሰላማዊ ግፊት እንዲያደርጉ፣ ለ. በፀጥታ ኃይሎች በደረሰባቸው ጥቃት ጉዳት ለደረሰባቸው የአዲስ አበባ ዩኒቨርስቲ ተማሪዎችና ሌሎች ሰዎች አስፈላጊውን ሰብዓዊ እርዳታ እንዲያደርጉላቸውና ሐ. መንግሥት ለተማሪዎቹ የመብት ጥያቄዎች አዎንታዊ ምላሽ ሰጥቶ ችግሩ እስከሚፈታ ድረስ ከመንግሥት በተሰጣቸው ትዕዛዝ መሰረት ከዩኒቨርስቲው ግቢዎች ወጥተው መጠለያና ምግብ በማጣት እንዳይንገላቱ አቅም የፈቀደውን እርዳታ እንዲለግሷቸው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 17 ቀን 1993</a></p>

</body>
</html>	
