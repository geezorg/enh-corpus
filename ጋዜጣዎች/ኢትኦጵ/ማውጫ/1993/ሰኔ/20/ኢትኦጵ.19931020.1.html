<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነልደቱ የተወሰዱት በፊት ወደነበሩበት እስር ቤት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነልደቱ የተወሰዱት በፊት ወደነበሩበት እስር ቤት ነው</h1>


<p>የወያኔ ኢፍትሃዊነትና ሕገወጥነት ከመቼውም በላይ ጐልቶ ቢወጣም ለፍትሕ የቆሙ ጠንካራ ዳኞች ለሙያቸውና ለሕዝባቸው ባሳዩት ታማኝነት ቁጥራቸው አነስተኛ የሆኑ የፓርቲያችን አባላት በፍርድ ነፃ ሊወጡ ቢችሉም በጥቂት የፍትህ ጀግኖች ጥረት የታየው የፍትህ ጭላንጭል መልሶ ተዳፍኗል ሲል የኢትዮጵያውያን ዴሞክራሲያው ፓርቲ (ኢዴፓ) ትላንት በጽ/ቤቱ በጠራው ጋዜጣዊ መግለጫ አስታውቋል።</p>

<p>የፓርቲው ዋና ፀሐፊ አቶ ልደቱ አያሌው የማዕከላዊ ኮሚቴ አባል አቶ ታዲዮስ ታንቱን ጨምሮ የወረዳ 24 የፓርቲ ተጠሪዎች አቶ ዳንኤል ደምሴና አቶ ሰብስቤ ይመር ሰኔ 17 ቀን 1993 ዳግም መታፈናቸውን የፓርቲው መግለጫ ያስረዳል። ሚያዝያ 10/93 የአዲስ አበባ ዩኒቨርስቲ ተማሪዎች ካሰሉት የመብት ጥያቄ ጋር ተያይዞ በከተማዋ የተፈጠረውን ሁከት በሰበብነት ተጠቅሞ ወያኔ/ኢህአዴግ መራሹ መንግሥት ኢዴፓን ለማፍረስ መጠነ ሰፊ ዘመቻውን እንደከፈቱበት ያስታወሰው የኢዴፓ መግለጫ የአሁኑን አፈና ልዩ የሚያደርገው የመከላከያ ሠራዊት ንብረት የሆኑ ተሽከርካሪዎችና ምናልባትም የመከላከያ ሠራዊት አባላት ከገዥው ፓርቲ ጋር ወግነው የአፈናው መሳሪያ መሆናቸው ነው። ድርጊቱም ከሕገመንግሥቱ ድንጋጌ ያፈነገጠና የፍትህ ሥርዓቱ እጅግ አስጊ ደረጃ ላይ መድረሱን አስረጂ ነው ሲል ስጋቱን ገልጧል።</p>

<p>ለሁለተኛ ጊዜ የአፈና ሰለባ የሆኑት አቶ ልደቱ አያሌው ከምሽቱ አራት ሰዓት በአንድ ሆቴል ውስጥ ከጓደኞቻቸው ጋር በመወያየት ላይ እንዳሉ ሲቪል በለበሱና የግል ታርጋ በለጠፈች ተሽከርካሪ በያዙ ሰዎች መታፈናቸውን ያስረዳው ይኼው መግለጫ ግለሰቦቹ የፍ/ቤት ትዕዛዝ አለመያዛቸውን ጨምሮ ገልጧል። አቶ ታዲዮስ ታንቱ በመከላከያ ተሽከርካሪ ምናልባትም የመከላከያ ሠራዊት አባል በሆኑ ግለሰቦች በ17/10/93 ከሌሊቱ በ11 ሰዓት መታፈናቸውን የጠቀሰው የኢዴፓ መግለጫ አቶ ዳንኤል ደምሴና አቶ ሰብስቤ ይመር በፖሊስ አባላትና ተሽከርካሪ ታፍነው መወሰዳቸውን ጨምሮ ገልጧል።</p>

<p>ወያኔ ኢህአዴግ እንደከዚህ ቀደሙ ሁሉ ሕገ መንግሥት በመጣስ ደጋግሞ ከሕግ በላይ መሆኑን እያስመሰከረ ይገኛል ሲል የከሰሰው ኢዴፓ ስለዲሞክራሲና የሕግ የበላይነት መስበክ የማይታክተው ሆኖ ሳለ የአገሪቱ ሕገ መንግሥት ደጋግሞ በመረጋገጥ ለኢትዮጵያ ሕዝብ ያለውን ንቀት ከመቼውም በበለጠ በተግባር እያሳየ ይገኛል ሲል ተቃውሞውን ሰንዝሯል። ኢህአዴግ ሕዝባዊ ኃይሎችን ማፈኑ ለራሱ ጥቅም የቆመ አምባገነን እንጂ ድሮውንም ለሕግ የበላይነት የተዘጋጀ የሕዝብ ወገን አለመሆኑን ገሃድ ከማውጣቱም በላይ ከአለፈው ጥፋት ለመማር ፈፅሞ አለመዘጋጀቱን የአሁኑ አፈና በሚገባ አረጋግጧል ሲል ድርጊቱን የኢትዮጵያ ህዝብ አውግዞ ይህን በውስጣዊ ሉዓላዊነቱ ላይ ያነጣጠረ የአምባገነኖችን ከሕግ በላይ የመሆን የባህር በአስቸኳይ ይቆም ዘንድ በሰላማዊ መንገድ አጥብቆ እንዲቃወም ጥሪ አስተላልፏል።</p>

<p>ለሁለተኛ ጊዜ የታፈኑት እነአቶ ልደቱ አያሌው እስካሁን የት እንዳሉ አለመታወቁ በጋዜጣዊ መግለጫው ላይ የተነገረ ሲሆን ኢዴፓ እንደሰላማዊ ፓርቲነቱ በሕግ የአገኘውን ነፃነት ዳግመኛም ከፍትህ ደጃፍ ለመጐናፀፍ ተግባራዊ እንቅስቃሴ እንደሚጀምር የአመራር አካላቱ ገልጠዋል።</p>

<p>ለፍ/ቤት ትዕዛዝ በነፃና በዋስትና ከተለቀቁት የኢዴፓ አባላት ውስጥ አብዛኛዎቹ የእነአቶ ልደቱ እጣ እንደሚጠብቃቸው ስጋታቸውን እየገለጡ እንው። የኢትዮጵያውያን ዴሞክራሲያዊ ፓርቲ በትላትናው ዕለት በሰጤው ጋዜጣዊ መግለጫ ዲፕሎማቶች የተገኙ ሲሆን በተሰጠው መግለጫ ላይ ግራ ተጋብተው የፓርቲውን አመራር አካላት በግል ሲያነጋግሩ ተስተውለዋል።</p>

<p>ይህ በእንዲህ እንዳለ ፖሊስን ዋቢ ያደረገው መንግሥታዊ የዜና ምንጭ ትላንት ማምሻውን እንዳስታወቀው እነአቶ ልደቱ አያሌው በቁጥጥር ሥር የዋሉት የቀወት ወረዳ ፍርድ ቤት ሰኔ 15 ቀን 1993 በሰጠው ትዕዛዝ መሆኑን ገልጦ ተጠርጣሪዎቹም አስቀድሞ ወደነበሩበት ሸዋ ሮቢት መላካቸውን ታውቋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 20 ቀን 1993</a></p>

</body>
</html>	
