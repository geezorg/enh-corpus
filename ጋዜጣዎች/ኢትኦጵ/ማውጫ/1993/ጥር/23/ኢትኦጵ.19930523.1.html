<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባለፈው ሐሙስ 2 ተገደሉ 6 ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባለፈው ሐሙስ 2 ተገደሉ 6 ቆሰሉ</h1>


<p>የኢትዮጵያ የሰላምና የዴሞክራሲያ አማራጭ ኃይሎች ም/ቤት (ኢሰዴአኃ) ጥር 17 ቀን 1993 ዓ.ም የመንግሥት ታጣቂ ኃይሎች ሁለት ደጋፊዎቹን እንደገደሉና ሌሎች 5 ደግሞ እንደቆሰሉበት አስታወቀ። ሟቾቹ ከተገደሉ ከአራት ቀናት በኋላ ሲቀበሩ ዜጐችን የማሳደዱና የማሰሩ እርምጃ የቀጠለ መሆኑንም መረዳት ተችሏል።</p>

<p>በዶ/ር በየነ ጴጥሮስ የሚመራው ኢሰዴአኃ ም/ቤት ዓርብ ዕለት ጥር 18/1993 ለብሔራዊ ምርጫ ቦርድ «በድርጅታችን አባላት ላይ የደረሰውን የሕይወት መጥፋትና መቁሰል ማሳወቅና አስቸኳይ እርምጃ እንዲወሰድ መጠየቅ» በሚል በፃፈው ደብዳቤ በኦሮምያ ክልል በምስራቅ ሸዋ ዞን በሲራሮ ወረዳ በምርጫ ቁጥር 2 ውስጥ በሚገኙት 40 ቀበሌ ገ/ማሕበራት ለምርጫው የሚያደርገውን እንቅስቃሴ ለማሰናከል የተወሰደበትን ህገ ወጥ እርምጃ በቃልና በጹሑፍ ለቦርዱ ሲያመለክት መቆየቱን አስታውሷል። ጥር 16 ቀን 1993 ዓ.ም አባላት ደጋፊዎችና ዕጩ ተወዳዳሪዎች ብሎ ያቀረባቸው እንዳይመዘገቡ መደረጉንና መታሰራቸውንም ለቦርዱ በጹሑፍ እንዳመለከተም በማስታወስ መፍትሔ ከቦርዱ በመጠበቅ ላይ ባለበት ወቅት አሳዛኝ ድርጊት ጥር 17 ቀን 1993 ተፈጽሟል።</p>

<p>የኢሰዴአኃ ም/ቤት አሳዛኝ ያለውንም ድርጊት ሲገልፅ «ከወረዳው ተወጣጥቶ በምርጫ ክልሉ ላይ የሰፈረው ታጣቂ ኃይል በመርጫ ጉዳዮች ላይ ለመወያየት በሸርቆ ገፈርሳ ቀበሌ በተሰባሰበው ደጋፊ ሕዝባችን ላይ በ17/5/93 ዓ.ም የአውቶማቲክ መሣሪያ ተኩስ በመክፈት ሁለት ንፁህ ዜጐችን ሕይወት ሲቀጥፍ አምስቱን አቁስለዋል» በማለት የሟቾችንና የቆሰሉት ዜጐች ስም ዘርዝሯል።</p>

<p>«ቦርዱ ባለበት ኃላፊነት መሠረት ተጨማሪ ሕይወት እንዳይጠፍና ጉዳይ እንዳይደርስ እጅግ የተፋጠነ እርምጃ ወስዶ ሕግና ሥርዓት በአካባቢው እንዲሰፍን እያሳሰብን ለዚህ ተጠያቂ የሆኑ ካድሬና ሹሞች ሕግ ፊት እንዲቀርቡ እንዲያደርግ እንጠይቃለን» ብሏል። በንፁሓን ዜጐች ላይ የተሰነዘረውን ጥቃት በተመለከተ ትናንት ከኢሰዴአኃ ምክር ቤት ተጨማሪ ማብራሪያ ለማግኘት ባደረግነው ጥረት የቆሰሉ ሰዎች ቁጥር 6 መድረሱን ለማወቅ ችለናል። የመቁሰል አደጋ የደረሰባቸውን ስድስተኛው ሰው አቶ ቁፋ ቡድዴ የተባሉ የአካባቢው ነዋሪ ሲሆኑ በዚሁ ግጭት ወቅትና በኋላ ወደእስር ቤት የተጋዙ ዜጐች 40 መድረሳቸውንም ከጽ/ቤቱ የተገኘው ዜና ያስረዳል። ብሔራዊ ምርጫ ቦርድ የምክር ቤቱን ማሳሰቢያ ተከትሎ ባለፈው ቅዳሜ ወደሥፍራው የተንቀሳቀሰ ቢሆንም በገዳዮቹ ላይ የተወሰደ እርምጃ ካለመኖሩም ባሻገር እስከትላንት ማለዳ ድረስ ንጹሐንን ማሳደዱና ማሰሩ የቀጠለ መሆኑንንም መረዳት ተችሏል።</p>

<p>ለንጹሐን ዜጐች መገደል ምክንያት የሆነው ምንድን ነው? በማለት ለጠይቅነው ጥያቄ ከጽ/ቤቱ አካባቢ የተገኘው ምላሽ ዝርዝሩን ያስረዳል። የወረዳው የኢሰዴአኃ ም/ቤት ደጋፊዎች ተሰባስበው በምርጫ ጉዳዮች ላይ ሲወያዩ በወረዳው አስተዳዳሪ የሚመራና ታጣቂዎችን የያዘ ቡድን ሕዝቡን እንዲበተን ያስጠነቅቁታል፣ ከተሰብሳቢውም ውስጥ ሁለት ሰዎች እንደሚፈለጉ ይናገራሉ። ሕዝቡ ስብሰባው ሕገ ወጥ ባለመሆኑ ለምን እንበተናለን በማለት ከመጠየቅ ባሻገር ተፈላጊ ናችው የተባሉትን ግለሰቦችም ምክንያቱ ላልታወቀ ነገር አሳልፈን አንሰጥም በማለታቸው ተኩስ መክፈቱንና ጉዳይ መከተሉን የተገኘው ማብራሪያ ያስረዳል።</p>

<p>በአደጋው ጉዳይ የደረሰባቸው 6 ቁስለኞች በወላይታ ሶዶ ሆስፒታልና ጉዳቱ በደረሰበት አካባቢ በሕክምና ላይ መሆናቸው ታውቋል። የተገደሉት ሁለት ዜጐች የአስክሬን ምርመራ ሳይደረግ ለሶስት ቀናት ከቆየ በኋላ በአራተኛው ቀን ባለፈው ሰኞ የቀብር ሥነ ሥርዓታቸው መፈፀሙንም መረዳት ተችሏል።</p>

<p>ይህ ዘገባ እስከተጠናቀረበት ጊዜ ድረስ ምርጫ ቦርድ ስለጉዳዩ የሰጠው መግለጫ የለም። ምርጫ ቦርድ በገዥው ፓርቲ የተቋቋመና የሚደገፍ በመሆኑ ከምርጫ ቦርድ ገለልተኛ የሆነና ችግሩን የሚቀርፍ ውጤት እንደማይገኝ የብዙዎች እምነት ሆኗል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 23 ቀን 1993</a></p>

</body>
</html>	
