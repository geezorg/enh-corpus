<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ መታወቂያ ለኤርትራውያንም እየተሰጠ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲሱ መታወቂያ ለኤርትራውያንም እየተሰጠ ነው</h1>


<p>የአዲስ አበባ መስተዳደር በቅርቡ ለከተማዋ ነዋሪዎች መስጠት የጀመረው የመታወቂያ ወረቀት ለኤርትራውያንም ጭምር እንዲሰጥ ይፋዊ ያልሆነ ትዕዛዝ በአንዳንድ ቀበሌዎች መውረዱን በዚህም ምክንያት ለኤርትራውያንም መታወቂያ እያገኙ መሆናቸውን ከተለያዩ አካባቢዎች የተገኙ ጥቆማዎች ሲያስረዱ የአዲስ አበባ መስተዳደር ማረጋገጫም ሆነ ማስተባበያ ከመስጠት ተቆጥቧል።</p>

<p>ማንነታቸው እንዲገለፅ ያልፈለጉ በወረዳና በቀበሌ ውስጥ የሚሰሩ ሰራተኞች እንደተናገሩት ለኤርትራውያን መታወቂያ የሚሰጠው «ሻዕቢያ ዜጐቻችንን ቢገድልና በግፍ ቢያባርርም እኛ እንደነሱ ጨካኞች ባለመሆናችን መታወቂያ ልንከለክላቸው አይገባም» በሚል ሰንካላና ግልፅ ባልሆነ ምክንያት ነው። ካድሬዎችም ከላይ የወረደላቸውን በማስተጋባት ላይ መሆናቸውም ተመልክቷል።</p>

<p>መታወቂያ መስጠትና መከልከል ከዜግነት ጋር የተቆራኘ በመሆኑ ይህንን ከሻዕቢያ ጭካኔ ጋር ማያያዙ ለምን አስፈለገ? መታወቂያው የዜግነት መግለጫ በመሆኑ ለኤርትራውያን እንዴት ሊሰጣቸው ይችላል? የሚሉ ጥያቄዎች ጠንክረው በሚነሱበት ወቅት ደግሞ መታወቂያው የነዋሪነት መለያ እንጂ የዜግነት ማረጋገጫ አይደለም የሚል ምክንያት በመስጠት የመታወቂያው ዕደላ የቀጠለ መሆኑንም የሚደርሱን ጥቆማዎች ያስረዳሉ። የአዲስ አበባ መስተዳድር ለሚቀጥሉት ሶስት ዓመታት ያገልግላል በማለት ያዘጋጀው መታወቂያ «ዜግነት» የሚል መጠይቅ የሌለው ሲሆን ይህ እንዳይኖረው የተደረገው ለኤርትራውያን ለምን መታወቂያ ይሰጣል የሚል ተቃውሞ ቢነሣ «መታወቂያው የነዋሪነት እንጂ የዜግነት አይደለም» በማለት ከላይ እንደተጠቀሰው ጉምጉምታውን ከመነሻው ለመቅጨት መሆኑን ታዛቢዎች ያምናሉ።</p>

<p>ይህን ከተለያዩ አካባቢዎች የደረሱን ጥቆማዎች መነሻ በማድረግ ከክልሉ መስተዳድር ማብራሪያ ለማግኘት ስልክ ደውለን ነበር። ከትናንት በስቲያ ሰኞ ከሰዓት በኋላ ደውለን የሕዝብ ግንኙነት ኃላፊውን ለማግኘት ጥረት አድርገናል፣ በመጀመሪያ ሙከራችን አለመኖራቸው ተገልፆልን ከሩብ ሰዓት በኋላ እንድንሞክር በተነገረን መሠረት ኃላፊ የተባሉትን ሰው በሁለተኛው ሙከራ አገኘነናቸው ግለሰቡ ጥያቄያችንና የስልክ ቁጥራችንን ተቀብለው ምላሹን ደውለው እንደሚያሳውቁን ቢነግሩንም ይህ ዘገባ እስከተጠናቀረበት ትናንት 11 ሰዓት ድረስ ምላሽ አልሰጡንም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 30 ቀን 1993</a></p>

</body>
</html>	
