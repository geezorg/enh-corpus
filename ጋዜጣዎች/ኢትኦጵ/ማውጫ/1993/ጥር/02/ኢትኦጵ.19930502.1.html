<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የክፍለ ሐገር አውቶብስ ታሪፍ ጨመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የክፍለ ሐገር አውቶብስ ታሪፍ ጨመረ</h1>


<p>የፌዴራሉ የመንገድ ትራንስፖርት ባለሥልጣንና የአገር አቋራጭ አውቶብስ ባለንብረቶች ባደረጉት ስምምነት ከዚህ ሳምንት ጀምሮ የትራንስፖርት ዋጋ 15% ያህል እንደሚጨምር ተገለጠ።</p>

<p>የዋጋ ጭማሪ ለማድረግ የመንገድ ትራንስፖርት ባለሥልጣንና የአገር አቋራጭ አውቶብስ ባለንብረቶች ስምምነት ላይ የደረሱት ባለፈው ሐሙስ ሲሆን ከትናንት ጀምሮም ተግባራዊ እንደሚሆን ታውቋል። በተደረገው ስምምነት መሠረት የትራንስፖርት ዋጋ ጭማሪው ከ11 እስከ 15% ሲሆን ልዩነቱ የተፈጠረውም ከመንገድ ሁኔታ ጋር በተያያዘ እንደሆነም ተመልክቷል። በእያንዳንዱ ተጓዥ ላይ በ1 ኪ/ሜትር ከ0.09195 እስከ 0.1145 እንደሚጨምር የተገለጠ ሲሆን ይህም ጭማሪ በአማካይ 14.7% መሆኑ ታውቋል።</p>

<p>በአዲሱ ታሪፍ መሠረት ከአዲስ አበባ ድሬዳዋ የሚጓዝ መንገደኛ ቀደም ሲል በነበረው 47 ብር ላይ 11% በመጨመር ከዚህ ሣምንት ጀምሮ ከአዲስ አበባ ድሬዳዋ በ53 ብር ይጓዛል፤ ከአ/አበባ ሽሬ ቀደም ሲል 97 ብር የነበረው ዋጋ 112 ብር፣ ከአ/አበባ ጐንደር 69 ብር የነበረው ወደ 78 ብር እንዳደገ ተመልክቷል። የሀገር አቋራጭ አውቶብስ ባለንብረቶች ማህበር በትራንስፖርት ላይ ዋጋ ለመጨመር ለፌዴራሉ የመንገድ ትራንስፖርት ባለሥልጣን ያመለከተው በሐምሌ ወር 1992 እንደሆነም በዘገባው ተጠቅሷል። የአውቶብስ ባለንብረቶቹ ማህበር ባቀረበው ጥናት መሠረት ጭማሪው ከ14% እስከ 18% ቢሆንም ስምምነት ላይ የተደረሰው ከላይ በተጠቀሰው 14.7% መሆኑ ተገልጿል።</p>

<p>የአፍሪካና የዓለም አገር አቋራጭ አውቶብስ ባለንብረቶች ማህበር የቦርድ አባል የሆኑት አቶ ይበልጣል አሸናፊ እንደገለፁት ጭማሪው የሕዝቡን የመግዛት አቅም በተከታታይ ሦስት ጊዜያት የተደረገውን የነዳጅ ዋጋ ማስተካከያ እንዲሁም መለዋወጫንና ጐማን ያገናዘበ ነው። የአሁኑ የአገር አቋራጭ የአውቶብሶች ዋጋ ጭማሪ በሁለት ዓመት ውስጥ ሁለተኛው ነው።</p>

<p>ኢህአዴግ ወደስልጣን ከወጣበት ጊዜ ጀምሮ ባሉት 10 ዓመታት የትራንስፖርት ባለሥልጣን የተገኘ መረጃን መሠረት በማድረግ ዘገባው አመልክቷል በደርግ መውደቂያ ሰዓት ከአ/አበባ 515 ኪ/ሜትር ርቀት ላይ ወደምትገኘው ድሬዳዋ ለመሄድና ለመመለስ የሚከፈለው የትራንስፖርት ዋጋ 23 ብር ከ15 ሣንቲም የነበረ ሲሆን አሁን በ10 ዓመት ውስጥ ከእጥፍ በላይ 117% በማደግ 53 ብር ገብቷል። ባለፉት 10 ዓመታት ከአዲስ አበባ ደሴ 87.95% ከአ/አበባ ነቀምት 91.75% ከአ/አበባ ዲላ 91.05% የትራንስፖርት ዋጋ ጨምሯል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 2 ቀን 1993</a></p>

</body>
</html>	
