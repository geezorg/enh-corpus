<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስምምነቱን በመቃወም በለንደን ሕዝባዊ ስብሰባ ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስምምነቱን በመቃወም በለንደን ሕዝባዊ ስብሰባ ተደረገ</h1>


<p>ታህሣሥ 3 ቀን 1993 ዓ/ም በጠ/ሚ/ር መለስና በፕሬዝዳንት ኢሳያስ አፈወርቂ መካከል የተፈረመውን አጠቃላይ የሰላም ስምምነት በመቃወም እንግሊዝ ውስጥ ሕዝባዊ ስብሰባ ሲደረግ በስምምነቱ ዙሪያ የሚሰነዘሩት አስተያየቶችም ከየአቅጣጫው ተጠናክረው ቀጥለዋል። ባለፈው እሁድ በእንግሊዝ ሀገር በለንደን ከተማ በተጠራውና የኢመማ ዋና ፀሐፊ አቶ ገሞራው ካሣ በሊቀመንበርነት በመሩት ውይይት ላይ በመቶዎች የሚቆጠሩ ኢትዮጵያውያን መገኘታቸውን የዘገበው የጀርመን ድምፅ ሬዲዮ፣ የዕለቱ ዋነኛ ተናጋሪ የነበሩት የቀድሞው ዲፕሎማትና የአፍሪካ ቀንድ ጂኦፖለቲካ ተመራማሪ የሱፍ ያሲን መሆናቸውን ገልጿል።</p>

<p>አቶ የሱፍ ያሲን ለሁለት ዓመታት የአያሌዎች ሕይወት የበላውና በሺዎች የሚቆጠሩትን ለመፈናቀል የዳረገው ጦርነት ቆሞ በአካባቢው ሰላም እንዲሰፍን ስምምነት መፈረሙን ማንም የሚደግፈው መሆኑን ገልፀዋል። ሆኖም በኤርትራ መሀንዲስነት፣ ሀገራዊ ራዕይ በሌለው የኢህአዴግ መንግሥት ድጋፍ እንዲሁም በዓለም አቀፋዊ ሁኔታዎች ዕገዛ ኢትዮጵያ የዛሬ ዘጠኝ ዓመት የባህር ጠረፏን ማጣቷን አቶ የሱፍ አስታውሰዋል።</p>

<p>አሁን አልጀርስ ላይ የተደረሰው አጠቃላይ ስምምነት የኢትዮጵያን ድንበር አያስከብርም ወይንም ጥቅሟን አይጠብቅም ሲሉም ተችተዋል። አቶ የሱፍ ያሲን ንግግራቸውን በመቀጠልም «ከሁሉም በላይ ስለብሔርና ብሔረሰቦች መብት የሚናገረው የኢህአዴግ መግንስት በጠመንጃ ኃይል መብቱን ተገፎ ለሁለት ለተከፈለው የአፋር ህዝብ የብሔራዊ አንድነት ጥያቄዎችን ለማስከበር ምንም ያደረገው ነገር የለም የሕዝብን ጥቅም የማያስጠብቅ የዚህ ዓይነቱ ስምምነት በኢትዮጵያውያን ዘንድ ተቀባይነት የለውም፣ ሊኖረውም አይገባውም» ብለዋል።</p>

<p>ስምምነቱ ለአካባቢው የባሰ ጠንቅ እንደሚያመጣና ችግሩን እንደሚያባባስም ተናግረዋል። ስለሆነም መንግሥት የሕዝቡን ጥያቄ ማዳመጥ እንዳለበትም አስገንዝበዋል። በስብሰባው ማጠቃለያም የወጣው መግለጫ ለተባበሩት መንግሥታት ድርጅት፣ ለአውሮፓ ፓርላማ፣ ለአፍሪካ አንድነት ድርጅት፣ እንዲሁም ለኢትዮጵያ መንግሥት እንዲላክ ተወስኗል።</p>

<p>በዚህ የአቋም መግለጫም በ21ኛው ክ/ዘመን የኢህአዴግ የጎሣ ገዛዝ እንዲቆም፣ በኢትዮጵያ ሕዝብ ላይ የሚደረገው የሰብዓዊ መብት ረገጣ እንዲአይበቃ፣ የአፋር ሕዝብ ኢትዮጵያዊ መብቱና ዜግነቱ እንዲከበር፣ የባህር ጠረፍ ለኢትዮጵያ አስፈላጊነት ይታወቅ፣ በኢህአዴግና በኤርትራ መንግሥት መካከል የተደረጉ ስምምነቶች የሕዝብን ጥያቄ ያሟሉ አይደሉም የሚሉና የመሳሰሉት እንደሚገኙበት በዘገባው ተመልክቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታህሣሥ 11 ቀን 1993</a></p>

</body>
</html>	
