<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኦሮሞ ነፃነት ግንባር በትጥቅ ትግሉ ይቀጥላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኦሮሞ ነፃነት ግንባር በትጥቅ ትግሉ ይቀጥላል»</h1>


<p>የኦሮሞ ነፅኣነግ ግንባር /ኦነግ/ የኦሮሞን ህዝብ በሰላማዊ መንገድ ከጭቆና ለማላቀቅ የሚያደርገው ጥረት ተቀባይነት እስካላገኘ ድረስ የትጥቅ ትግሉን አፋፍሞ የሚቀጥል መሆኑን አንድ የኦነግ ከፍተኛ ባለሥልጣን ገለፁ።</p>

<p>የኦነግ ም/ቤት አባልና የድርጅቱ የውጭ ግንኙነት ኃላፊ አቶ ሌንጮ ባቲ ሰሞኑን ከጀርመን ድምፅ ሬዲዮ ጋር ባደረጉት ቃለ ምልልስ ድርጅታቸው ቀድሞውንም ወደትጥቅ ትግል የገባው በገዢው ፓርቲ በሚፈፀሙ በደሎችና ግፎች በመማረር መሆኑንም ገልፀዋል።</p>

<p>የሰላሙ ትግል ምን ያህል ቢሟጠጥ ነው ወደትጥቅ ትግል የገባችሁት ተብለው ለቀረበላቸው ጥያቄ «ወደትጥቅ ትግሉ አማራጭ ያዘነበልነው በርካታ የሰላም ጥረቶች በገዢው ፓርቲ ውድቅ በመሆናቸው ነው» ብለዋል። ኦነግ በሽግግሩ መንግስት ውስጥ እያለ መቀሌ ድረስ በመሔድ እንዲሁም ከሽግግሩ መግንሥት ከወጣም በኋላም አስመራ ድረስ በመሔድ የሰላም ጥረት ብናደርግም ሊሳካልን አልቻለም ብለዋል። በተጨማሪም በፓሪስ በተደረገው ስብሰባ፣ በጂሚ ካርተር አማካይነት አሜሪካ ውስጥ በተካሄደው ጥረትም ውጤት አለመገኘቱን አቶ ሌንጮ ባቲ አስታውሰዋል።</p>

<p>ከስድስት ወራት በፊት ኦነግ ተጨማሪ የሰላም ሙከራ ቢያደርግም በኢህአዴግ በኩል የተገኘው ምላሽ የኦነግ ከፍተኛ አመራር አባል የሆኑትን ግለሰብ መግደል እንደሆነም ገልፀዋል። ያም ሆኖ አሁንም ለሰላም ዝግጁ መሆናቸውን የገለፁት ሌንጮ ባቲ ይህ ተቀባይነት ካላገኘ ሕዝባችንን ለአንዴና ለመጨረሻ ጊዜ ከጭቆና ለማላእቅ ትግላችንን አጠንክረን እንቀጥላለን ብለዋል።</p>

<p>ኦነግ በቅርቡ በደቡብ ኢትዮጵያ በሞያሌ አካባቢ ከኢህአዴግ ኃይሎች ጋር ውጊያ አድርጌ ድል ተቀዳጀሁ በማለት መግለጫ ማውጣቱ ይታወሳል። የኬንያና የኢትዮጵያ ባለሥልጣናት ደግሞ አዋሳ ላይ ባደረጉት ስብሰባ የኦነግን እንቅስቃሴ በጋራ ድንበራቸው ላይ ለመቆጣጠር ቃል ገብተዋል። ኦነግ በኤርትራ ውስጥ ጽ/ቤት እንዳለው በስፋት ከመነገሩም በላይ ወታደሮቹንም ኤርትራ ውስጥ እንደሚያሰለጥን ሲዘገብ ቆይቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ህዳር 6 ቀን 1993</a></p>

</body>
</html>	
