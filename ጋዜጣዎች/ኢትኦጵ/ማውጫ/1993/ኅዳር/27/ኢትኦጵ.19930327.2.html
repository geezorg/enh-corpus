<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሰርከስ ትግራይን ያስከዱት አማርኛ ተናጋሪ ሐበሾች ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሰርከስ ትግራይን ያስከዱት አማርኛ ተናጋሪ ሐበሾች ናቸው»</h1>


<p>ወደ ዩኤስ አሜሪካ የሰርከስ ትርዒት ለማሳየት ከሄዱ የሰርከስ ትግራይ አባላት አስራ አንዱ በዚያው መጥፋታቸው ይታወሳል። ያንን የሰርከስ ቡድን በመምራት ወደስፍራው የተንቀሳቀሱት አቶ ተስፋዬ ገ/ዮሐንስ ስለክስተቱ ማብራሪያ ሰጥተዋል። «አፈና» ያካሄዱት ወገኖችም አስቀድመው ሲያባብሏቸው እንደቆዩም ገልፀዋል።</p>

<p>በዩ ኤስ አሜሪካ ፍሎሪዳ በተባለው ግዛት ኦርላንዲ ዲዝኒ ተብሎ በሚጠራው ስፍራ የሰርከስ ትርዒት ለማሳየት ከሄዱት 28 አባላት አስራ አንዱ ከስፍራው የተሰወሩት በአማርኛ ተናጋሪ ሐበሾች ጉትጐታ መሆኑን ዳይሬክተሩ ገልፀዋል። የሰርከስ ቡድኑ ዳይሬክተር አቶ ተስፋዬ ገ/ዮሐንስ የትግራይ ክልላዊ መንግሥት ልሣን ለሆነው «መቐልሕ ትግራይ» ጋዜጣ እንደገለፁት 11 የቡድኑ አባላት ከጠፉ በኋላ ቀሪዎቹ ትርዒታቸውን ማዘጋጀት እንደማይችሉ ተገምቶ እንደነበር ሆኖም ቀሪ ትርዒታቸውን በተሳካ ሁኔታ መወጣታቸውን አረጋግጠዋል።</p>

<p>ይህ 28 አባላት ያቀፈው የሰርከስ ቡድን አባላት እንዴት እንደተጠለፉ ይኸው «መቐልህ ትግራይ» ጋዜጣ ባቀረበው ጹሑፍ እንደሚከተለው አስቀምጧል «... በሰርከሱ መደነቅ የበሸቁ ሻዕቢያዎችና ትምክህተኞች የጐነጐኑትን ሴራ ለመተግበር ተንቀሳቀሱ። የሰርከስ ቡድኑ አስራ ሁለት ቀናት በሙሉ ሥራቸውን ካከናወኑ በኋላ በምሣ ሰዓት ላይ ግማሾቹ በመዝናኛው ውስጥ በሚገኘው የእንስሳት መጠበቂያ (ዦኦ) ምሣቸውን ሲበሉ ሌሎቹ ደግሞ በአካባቢው ወደተለያዩ ስፍራዎች ተንቀሳቅሰዋል። «ጥቂቶቹ» ማለትም አሥራ አንዱ ደግሞ በመኝታ ቤታቸው አርፈዋል። በዚህን ወቅት የተወሰኑ አማርኛ ተናጋሪዎች መኝታ ክፍላቸው ድረስ በመግባት የማታለል ስራቸውን ሲጀምሩ የሰርከስ ቡድኑ አባላት ግን በቀናነት «የሀገራችንን ልጆች አገኘን» በማለት ደስ አላቸው፤ ሲጫወቱም ቆዩ። ከዚህ በኋላ አዘናግተው አስራ አንዱንም በሚኒባስ ጭነው ወደማያውቁት ቦታ ይዘዋቸው ጠፍተዋል» ብሏል።</p>

<p>ከእነዚህ ውስጥ በዕድሜ አነስተኛ የሆነችው የ13 ዓመት ልጅ እያለቀሰች ስላስቸገረቻቸው ቴክሣስ ወደሚገኙት አክስቷ እንደላኳት የቀሩት ግን የት እንዳሉ እንደማይታወቅ ተገልጿል። የሰርከስ ቡድኑን አባላት አፍነው የወሰዱት ከሻዕቢያ ጋር ያበሩ ናቸው ሲልም ፅሑፉ ይወነጅላል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ህዳር 27 ቀን 1993</a></p>

</body>
</html>	
