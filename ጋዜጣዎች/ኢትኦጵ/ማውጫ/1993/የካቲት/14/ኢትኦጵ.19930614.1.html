<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሀዲያ ት/ቤቶች ተዘግተዋል የሠራተኞችም ደሞዝ ተቋርጧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሀዲያ ት/ቤቶች ተዘግተዋል የሠራተኞችም ደሞዝ ተቋርጧል</h1>


<p>በደቡብ ኢትዮጵያ ክልል በሀዲያ ዞን በህዝቡና በመንግሥት ኃይሎች መካከል ያለው ቅራኔ ከዕለት ወደዕለት እየተባባሰ በመምጣቱ ትምህርት ቤቶች ሥራ ሲያቆሙ፣ የመንግሥት ሠራተኞችም ደሞዝ ተቋርጧል፣ የአካባቢ ነዋሪዎችን ለማፈን ተንቀሳቀሱ የተባሉ ሶስት ፖሊሶችም በደረሰባቸው ጉዳት ወደ ሆስፒታል መግባታቸውንም ከሥፍራው የደረሰን ዜን ያስረዳል።</p>

<p>በሀዲያ ዞን በባድዎቾ ወረዳ የካቲት 1 ቀን 1993 ዓ/ም ከወረዳዋ ዋና ከተማ ሾኔ 5 ኪ/ሜትር ርቀት ላይ ወደምትገኘው ዋይራ ማዞሪያ ቀበሌ ፖሊሶች የሃብዴድ (የነዶ/ር በየነ ጴጥሮስ) ፓርቲ አባላት ናቸው የሚባሉ ግለሰቦችን ለማፈን በተንቀሳቀሱበት ወቅት በተነሳው ግርግር በፖሊሶቹ ላይ ጉዳት መከተሉን ከስፍራው የመጣው ዜና ያብራራል። የተገኘው ዜና እንደሚያስረዳው የወረዳው ፖሊሶች ወደተጠቃሹ ቦታ እንደሚመጡ ሕዝቡ አስቀድሞ መረጃ ደርሶት ነበር። መረጃው የደረሰውም የሰማው ላልሰማው «አንድነት! አንድነት!» እያለ ጥሪ ያደርጋል። አንድነት የሚለው ጥሪ በሀዲያ ዞን ከቅርብ ጊዜ ወዲህ የተለመደና የትብብር ጥሪ ሲሆን ይህንንም ጥሪ ተከትለው በሺዎች የሚቆጠሩት የወረዳዋ ነዋሪዎች ግልብጥ ብለው ይወታሉ። ሕዝቡም በዚህ መልክ በብዛት በመውጣቱና ቀደምትነት በማግኘቱ ያለአንዳች ችግር ፖሊሶችን ከበባ ውስጥ ያስገባቸዋል።</p>

<p>ሕዝቡ ከዚህ ቀደም በአካባቢው ነዋሪዎች ላይ የተፈፀመውን ግድያ በቁጭት በማስታወስና እነዚህ «የወያኔ አሽከሮች» በማለት በወሰደው እርምጃ ሶስት ፖሊሶች ተደብድበውና በስለት ተወግተው ወደወላይታ ሶዶ ሆስፒታል ሲወሰዱ ሶስት ኤ.ኬ 47 (ክላሽንኮቭ) ጠመንጃም ጥለው መሄዳቸውም ተመልክቷል። በዚህ እርምጃ ጉዳት ደርሶባቸው ሆስፒታል የገቡት ፖሊሶች 1ኛ ወ/ር ዮሐንስ ማዴቦ 2ኛ ወ/ር ኤልያስ መንገሻ 3ኛ ወ/ር ሰለሞን ዴሬቦ የተባሉ መሆናቸውም ማወቅ ተችሏል። እነዚህና ሌሎች የሸሹት ፖሊሶች በሲራሮ ወረዳ ያደረሱት ዓይነት ጥቃት ለመፈፀም የተንቀሳቀሱ መሆናቸውን የሚዘረዝረው ሪፖርት ሕዝቡ ቀደምትነት በመውሰዱ ከሚከተለው አደጋ ራሱን መታደግ እንደቻለም ያስረዳል።</p>

<p>ጉዳዩን ለመግታት ወይም ምላሽ መስጠት የተሳነው መስተዳደር ገበሬ ግብር አልከፍልም ስላለ ደሞዝ ልሰጣችሁ አልችልም በማለቱ የመንግሥት ሠራተኞች ደሞዝ ከተከለከሉ ከ20 ቀናት በላይ ሆኗቸዋል። በዚህም የተነሳ መምህራን ማስተማር በማቆማቸው ት/ቤቶችም ተዘግተዋል። የሌሎች መንግሥታዊ መስሪያ ቤቶች እንቅስቃሴም ተዳክሟል።</p>

<p>ዘግይቶ በደረሰን ዜና ደግሞ ከትናንት በስቲያ ሰኞ የወረዳው ፖሊስ ም/አዛዥ በሆኑት በስምዖን ኤርጊቦ ቤት አካባቢ ከምሽቱ 2:30 እስከ 3:00 ድረስ የመሳሪያ ተኩስ እንደነበር ይህም ተኩስ መልስ ያለበት የሚመስል እንደሆነም የመጣው ዜና ያስረዳል። ይህ ተኩስ በማንና በማን መካከል እንደነበር ማረጋገጥ አልተቻለም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 14 ቀን 1993</a></p>

</body>
</html>	
