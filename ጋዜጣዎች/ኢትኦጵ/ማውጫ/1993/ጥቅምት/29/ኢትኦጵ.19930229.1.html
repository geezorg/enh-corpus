<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወላይታዎች ቋንቋቸው ተመለሰ፣ የራሳቸው ዞን ተሰጣቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወላይታዎች ቋንቋቸው ተመለሰ፣ የራሳቸው ዞን ተሰጣቸው</h1>


<p>ወጋጎዳ የተባለውን የፈጠራ ቋንቋ በመቃወም እንዲሁም ወላይታ ከሕዝቡ ቁጥር አንፃር የራሱ ዞን እንዲሰጠው በመጠየቅ ባካሄደው ተቃውሞና በከፈለው መስዋዕትነት 2ቱም ጥያቄዎቹ ምላሽ ማግኘታቸው ታውቋል።</p>

<p>የወላይታ ሕዝብ በአስተባባሪዎቹ አማካይነት ካድሬዎች የፈጠሩትንና ለፖለቲካ ጠቀሜታ ሥራ ላይ ያዋሉትን የፈጠራ ቋንቋ በመቃወም እንዲሁም የራሱ ዞን እንዲሰጠው በመጠየቅ የዛሬ አንድ ዓመት ጥቅምት 28 ቀን 1993 ዓ.ም ባካሄደው የተቃውሞ ሰልፍ ሶስት የወላይታ ተወላጆች መገደላቸውና 17 መቁሰላቸው ይታወሳል። በዚህም የተነሳ በወላይታ ውስጥ የሚገኙ 280 ት/ቤቶች በሙሉ ለሣምንት ያህል ተዘግተው መቆየታቸውም አይዘነጋም። 3ቱን ንፁሃን የገደለቱና 17ቱን ዜጐች ያቆሰሉት ለፍርድ ባልቀረበቡት ሁኔታ የመብት ጥያቄውን ያስተባበሩትና የመሩት ግለሰቦች በእስርና በዋስትና ላይ ይገኛሉ።</p>

<p>በዚህ የሕዝብ ዓመፅ አያሌ ሚሊዮን ብር የወጣበትና ካድሬዎች ባበጃጁት የፈጠራ ቋንቋ የታተመ መጽሀፍ እንዲቀርና ቋንቋቸው በአንድነት እንዲጣመር የተደረጉት ብሔረሰቦች በየራሳቸው የብሔረሰብ ቋንቋ ልጆቻቸውን እንዲያስተምሩ በወቅቱ ተወስኗል። የዞን ጥያቄው ደግሞ ሲከባበለልና ሲታሽ ቆይቶ ባለፈው ሣምንት ምላሽ አግኝቷል። የክልሉ ም/ቤት ሰሜን ኦሞ ዞን በመባል የተዋቀረውን አካባቢ በሶስት ዞን እንዲከፈል በሣምንቱ መጨረሻ ወስኗል።</p>

<p>በዚህም መሠረት በሰሜን ኦሞ ዞን ውስጥ የነበሩት 22 ወረዳዎች በሶስት ዞን እንዲከፋፈሉ ተወስኗል። በዚህም መሠረት ከ22ቱ ወረዳዎች 11 በጋምጐፋ፣ 7ቱ በወላይታ እንዲሁም 4ቱ በዳውሮ ዞን እንዲጠቃለሉ ተደርገዋል። ባስኪቶና ኮንታ የሚባሉት ደግሞ ልዩ ወረዳዎች እንዲሆኑ ተወስኗል። በ1987 የሕዝብና የቤት ቆጠራ 1 ሚሊዮን 269 ሺህ 216 ህዝብ ያለው የወላይታ ሕዝብና 719 ሺህ 847 ያለው የጋሞ ሕዝብ ከሌሎች ጋር በመሆን በአንድ ዞን ስር ሲጠቃለሉ፣ ከ100 ሺህ የማይበልጡ ሀረሬዎች ግን የራሳቸው ክልል እንደተሰጣቸው ይታወቃል። በሀረሪ ክልል በህዝብ ቁጥር ከፍተኛውን ስፍራ የያዙት አማራና ኦሮሞ ቀጥሎም ጉራጌዎች ቢሆኑም ክልሉን በፕሬዝዳንትነት እንዲመሩ የክልል ሕገ መንግሥት ስልጣን የሰጠው ለሐረሪ ተወላጅ ብቻ ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 29 ቀን 1993</a></p>

</body>
</html>	
