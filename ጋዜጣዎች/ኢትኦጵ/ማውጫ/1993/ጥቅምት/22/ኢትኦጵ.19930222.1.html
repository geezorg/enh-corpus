<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአፄ ኃ/ሥላሴ በነገው ዕለት ፀሎተ ፍትሐት ይደረጋል፣ መንግሥትም መግለጫ አውጥቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለአፄ ኃ/ሥላሴ በነገው ዕለት ፀሎተ ፍትሐት ይደረጋል፣ መንግሥትም መግለጫ አውጥቷል</h2>


<p>የግርማዊ ቀዳማዊ አፄ ኃይለሥላሴ አፅም ነገ ጥቅምት 23 ቀን 1993 ፀሎተ ፍትሐት ከደረገለት በኋላ የፊታችን እሁድ በክብር የሚያርፍ መሆኑን የግርማዊ ቀዳማዊ አፄ ኃይለሥላሴ መታሰቢያ ድርጅት አስታውቋል። መንግስትም ይህንን በተመለከተ መግለጫ አውጥቷል።</p>

<p>ሐምሌ 16 ቀን 1884 ዓ/ም የተወለዱት ግርማዊ አፄ ኃይለሥላሴ በተወለዱ በ83 ዓመታቸው በነሐሴ ወር 1967 መሞታእው ይታወቃል። ኢትዮጵያን ለ43 ዓመታት በንጉሠ ነገሥትነት የመሩት አፄ ኃይለሥላሴ በተገደሉ በ17 ዓመታቸው በተወለዱ በ100 ዓመታቸው አፅማቸው ከኮ/ል መንግስቱ ጽ/ቤት ሥር በቁፋሮ መገኘቱ ይታወቃል።</p>

<p>ይሁንና ይህ አፅም የአፄ ኃይለሥላሴ ስለመሆኑና አለመሆኑ በሳይንሣዊ መንገድ ባለመረጋገጡ እንዲሁም ቀብራቸው በመንግስት ጭምር እውቅና ካልተሰጠው አፅሙን በክብር ማሳረፉ አስፈላጊ አይደለም በማለት ሞዓ አንበሣ ዙፋናዊ አሰባሳቢ አካልና አንዳንድ ቤተሰቦቻቸው ተቃውመዋል። ሞዓ አንበሣ ዙፋናዊ አሰባሳቢ አካል ባንዲራ ዝቅ ካላለ፣ መድፍ ካልተተኮሰ፣ ዕለቱ ብሔራዊ የበዓል ቀን ካልሆነ የቀብሩ ሥነ ሥርዓት መካሄዱ አስፈላጊ አይደለም በማለት በመቃወም ላይ ነው። አፅማቸው አፋር ክልል እንዳረፍም የሚናገሩ ምንጮች አሉ።</p>

<p>ይሁን እንጂ የግርማዊ ቀዳማዊ አፄ ኃይለሥላሴ መታሰቢያ ድርጅት ባወጣው መርሀ ግብር መሠረት ሒደቱ ቀጥሏል በዚህም በነገው ዕለት ፀሎተ ፍትሐት ከተደረገ በኋላ የፊታችን እሁድ በመንበረ ፀባዖት ቅድስት ስላሴ ካቴድራል በክብር የሚያርፍ መሆኑ ታውቋል። ስለሆነም በነገው ዕለት በአዲስ አበባ አብያተ ክርስቲያናት በሚደረገው የፀሎት ሥነ ሥርዓት ይታሰባሉ። በተለይም አፅሙ በክብር በሚያርፍበት ቀን እሁድ ጥቅምት 26/93 ህዝቡ በመስቀል አደባባይ ከተገኘ በኋላ በመጨረሻም በመንበረ ፀባዖት ቅድስት ስላሴ ካቴድራል በመገኘት የሐዘኑ ተካፋይ እንዲሆን መታሰቢያ ድርጅቱ ጥሪ አቅርቧል። ብዚህ የአፅም ማሳረፍ ሥነ ሥርዓት ላይ ለመገኘት የንጉሣውያን ቤተሰቦች መግባታቸው ታውቋል።</p>

<p>የአፄ ኃይለሥላሴን የቀብር ሥነ ሥርዓት በተመለከተ መንግስት ከትናንት በስቲያ «አላስፈላጊ» የተባለለትን መግለጫ ያወጣ ሲሆን በዚህም መግለጫው የቀብራቸው ሥነ ሥርዓት እንደማንኛውም ዜጋ ሊካሄድ እንደሚችል ገልጾ ከዚህ ውጭ የትለይ ክብር እንደማይሰጥም በማስመልከት በዚሁ መግለጫው «ኃጢያታቸውን» ዘርዝሯል። የመግለጫው ሙሉ ቃል እነሆ፦</p>

<p>«ፊውዳላዊው አገዛዝ በአገራችን ተንሰራፍቶ በቆየበት እስከ 1966 ዓ/ም ድረስ በነበረው ጊዜ መላ የአገራችን ሕዝቦች በአፈናና በምዝበራ ላይ በተመሰረተው በዚህ ሥርዓት ቁም ስቅላቸውን ያዩ እንደነበር የቅርብ ጊዜ ትዝታችን ንው። የዚህ ሥነ ሥርዓት ቁንጮ በመሆን በሕዝቡ ላይ ከፍተኛ በደል ያደርሱ የነበሩትንና አገሪቱን ለግማሽ ምዕተ ዓመት የገዙት አፄ ኃይለሥላሴ እንደነበሩ የጭቆናው ገፈት ቀማሽ የነበረው ሕዝባችን በምሬት የሚያስታውሰው ሃቅ ነው።</p>

<p>የአፄ ኃይለሥላሴ ዘመን ፊውዳሎች የኢትዮጵያ አርሶ አደሮችን መሬት በመንጠቅ ገሚሱን አርሶ አደር ከመሬቱ በማፈናቀል ገሚሱን ደግሞ በመሬቱ ላይ ጭሰኛና የፊውዳሉ መደብ ሎሌ በማድረግ በአርሶ አደሩ ላይ ከፍተኛ ግፍ የተፈፀመበት ዘመን ነው። በመሆኑም አፄ ኃይለሥላሴ የፊውዳሉ ገዢ መደብ ቁንጮ ሆነው በጭቁኑ አርሶ አደር ላይ ለፈፀሙት በደልና ግፍ የኢትዮጵያ አርሶ አደርና ታሪክ ተጠያቂ ያደርጋቸዋል።</p>

<p>አፄ ኃይለሥላሴ በሕይወት ዘመን በነበሩትና አገሪቱን በንጉሥነት በገዙበት ዘመን በአገራችን ብሔር ብሔረሰብ ሕዝቦች ላይ ይህ ነው የማይባል ግፍና በደል ተፈፅሟል። ብሔራዊ ጭቆናው ከኢኮኖሚያዊ ምዝበራው ጋር ተቆራኝቶ በተለይም ደግሞ ሕዝቦችን ማንም ሊሰጣቸው ወይም ሊነፍጋቸው የማይገባውን ብሔራዊ መብት በመከልከል ንጉሡ በአገራችን ታሪክ ውስጥ ጥለውት ያለፉትን ጠባሳ በግልፅ የሚያመለክት ነው ብሔራዊ ጭቆና ያልደረሰበትን ሕዝብም ቢሆን አፍነውና ረግጠው በመግዛት ሃብትና ጉልበቱን ሲመዝብሩት እንደኖሩ የማይታበል ነው። አፄ ኃይለሥላሴ በአገዛዝ ዘመናቸው በኢትዮጵያ ጭቆና ብሔሮችና ብሔረሰቦች ላይ ለተፈፀመው የመብት ረገጣና ግፍ ብሔር ብሔረሰቦችና ታሪክ በተጠያቂነት ያስቀመጡዋቸዋል።</p>

<p>በአገራችን ሕዝቦች ላይ ይህ ነው የማይባል ግፍና በደል የፈፀሙት አፄ ኃይለሥላሴ በዚህ ብቻ ሳይወሰኑ የአገራችንን ህዝቦች አንጡራ ሃብት እንደግል ንብረታቸው በመቁጠር ወደውጭ ሲያሸሹ እንደነበረም የአደባባይ ምስጢር ነው። ሕዝባችን ለአስከፊ ረሃብና ስቃይ ተዳርጎ ከዕለት ጉርሱ እየተነጠቀ በከተማቸው በዚህ ሀብት በወቅቱ የነበሩ ገዥዎች በየራሳቸውን ምድራዊ ገነት ለመገንባት ያደረጉት አስነዋሪ ጥረት ሳያንስ ይህ ሃብት ለባዕድ ሲሳይ ሆኖ እንዲቆይ መምረጣቸውም የፊውዳሉ ሥርዓት ገዢዎች ምንያህል ለሕዝባችን ብስቶና እንግልት ደንታ ቢሶች እንደነበሩ ያረጋግጣል።</p>

<p>የኢትዮጵያ ፌዴራላዊ ዴሞክራሲያዊ መንግስት ይህ ሀብት የአገራችን ሠራተኛ ህዝቦች ሌት ተቀን ሰርተው ያመረቱት አንጡራ ሃብታችን መሆኑን በማመን ለማስመለስ ልዩ ልዩ ጥረቶችን ሲያካሂድ ቆይቷል። በማካሄድም ላይ ነው ንጉሡ በሕይወት ዘመናቸው በነበሩበት ጊዜ በሕዝባችን ላይ የፈፀሙት በደል የሚያንገሽግሽና መላ ሕዝባችን ፈፅሞ የማይረሳው ቢሆንም ከሞቱ በኋላ እንደማንኛውም ዜጋ ሰብዓዊ ፍጡር ተገቢው አቀባበር ሊነፈጋቸው እንደማይገባ በማመን የደርግ መንግሥት ከሸጎጣቸው ቦታ ተነስተው በባዕታ ታዕካ ቤተ ክርስቲያን መቃብር እንዲያርፉ መደረጉ ይታወሳል። አሁንም ቢሆን እንደማንኛውም ዜጋ ቤተሰቦቻቸው ተጨማሪ የቀብር ሥነ ሥርዓት እናደርጋለን ቢሉ መብታቸው እንደሆነ መንግሥት ይገነዘባል»</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 22 ቀን 1993</a></p>

</body>
</html>	
