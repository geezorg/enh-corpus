<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ/ር መለስ በ4 ተቃውሞ ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጠ/ሚ/ር መለስ በ4 ተቃውሞ ተመረጡ</h1>


<p>አዲሱ ፓርላማ በትናትናው ዕለት ውሎው ጠ/ሚ/ር መለስ ዜናዊን በድጋሚ ለጠ/ሚኒስትርነት መርጧል። ጠ/ሚ/ር መለስን በድጋሚ ጠ/ሚ/ር እንዲሆኑ የመረጡት ምጠ/ሚ/ር ዶ/ር ካሱ ኢላላ ነበሩ። የጠ/ሚ/ር መለስን ሹመት 4 የም/ቤት አባላት ሲቃወሙት ቀሪዎቹና በዕለቱ የነበሩት 503 የም/ቤት አባላት ደግፈውታል።</p>

<p>ጠ/ሚ/ር መለስ ከተመረጡ በኋላ የካቢኔ አባላቶቻቸውን ዝርዝር እንዲያሳውቁ በተጠየቁት መሰረት የካቢኔ አባላት ዝርዝር ያሰማሉ ተብሎ ሲጠበቁ ጠ/ሚ/ሩ የቀድሞዎቹ የካቢኔ አባላት ባሉበት እንዲቀጥሉ ም/ቤቱ ያፀድቅላቸው ዘንድ ጠይቀዋል። ለዚህም የሰጡት ምክንያት በኢትዮ ኤርትራ ጦርነት ልማት በመጐሳቆሉ፣ የውጭ ግንኙነትም በመበላሸቱ፣ በቀጣይ አንድ ዓመት ይህንኑ የማስተካከል ሥራ ስለሚያስፈልግና ካለፉት አምስት ዓመታት ተሞክሮዎች በመነሳት አዲስ የካቢኔ አባላትን ለመምረጥ እየተደረገ ያለው ጥናት ባለመጠናቀቁ ነው በማለት ባሉበት እንዲቀጥሉ ጠይቀዋል።</p>

<p>የዚህ የካቢኔ አባላትን ሹመት በተመለከተ አቶ ማቴዎስ ደንበል የተባሉ የኢዴፓ ፓርቲ አባል ትምህርት ሚኒስትሯ ወ/ሮ ገነት ዘውዴ በተጭበረበረ ምርጫ ስላለፉ እንዲሁም ሁሉም ሚኒስትሮች በብቃትና በችሎታ ሳይሆን በጐሣ መስፈርት የተመለመሉ በመሆናቸው መስፈርቱ በብቃትና ለሀገር ባለ ታማኝነት ባለመመርኮዙ ይህንኑ የካቢኔ አባላት ሹመት አንቀበልም ብለዋል። ዶ/ር በየነ ጴጥሮስ ደግሞ ስልጣን ላይ ያለው መንግሥት የሕዝብ ብሶት የማያደምጥና ቂመኛ ስለመሆኑ በሕዝብ ዘንድ በስፋት የሚነገር መሆኑን ገልፀው ቀጣዩ 5 ዓመታት የተሻለ ሥራ በጋራ የሚሰራበት ሁኔታ ቢመቻች በማለት አስተያየት ሰንዝረዋል። ዶ/ር በየነ ለዚህ ም/ቤት ወንበር የበቁት በምርጫው ሂደት ዴሞክራሲያዊነት ሳይሆን በመስዋዕትነት መሆኑን ገልፀዋል።</p>

<p>ጠ/ሚ መለስ ከሁለቱ ተቃዋሚ ድርጅት አባላት አስተያየት በኋላ በመጀመሪያ የካቢኔ አባላቱ ሹመት እንዲፀድቅላቸው አፈጉባዔውን በመጠየቅ ይህ ከፀደቀላቸው በኋላ የሚከተለውን አስተያየት ሰጥተዋል።</p>

<p>የኢህአዴግ መንግሥት ህዝብን አያዳምጥም የሚባለው ምን ማለት ነው? በማለት አስተያየታቸውን የጀመሩት ጠ/ሚ/ር መለስ ዜናዊ ሁሉንም አቤቱታዎች ሰምተን እሽ ልንልና ወደተግባር መተርጎም ያስቸግረናል በማለትም ለአብነትም መረት ይሸጥ ይለወጥ የሚሉ አቤቱታ አቅራቢዎችን አቤቱታ እንዲያቀርቡ መብታቸውን ከማክበር ባሻገር የታገልንለትን ዓላማ ለድርድር አናቀርበውም ብለዋል «የተመረጥኩት በፀጉሬ ወይንም በአፍንጫዬ አይደለም በዓላማዬ ነው» በማለት የቀጠሉት መለስ ዜናዊ ኢህአዴግ ፕሮግራሙን ለድርድር እንደማይቀርብ ሌሎችም እንዲያቀርቡ እንደማይፈልግ ገልፀዋል።</p>

<p>ዶ/ር በየነ ጴጥሮስ በመስዋዕትነት ነው እዚህ የመጣነው ላሉት አስተያየት በሰጡትም ምላሽ «ዛሬ በመስዋዕትነት መጣን የሚሉት ሰዎች በደርግ ጊዜ ቢሆን እንኳን በትርፍ ጊዜ መስዋዕትነት በሕይወት መስዋዕትነትም ይህንን ስፍራ ሊያገኙት አይችሉም» ብለዋል፣ ይህም ከእባብ እንቁላል እርግብ ስለማይጠበቅ በመሆኑ ገልፀው አሁን ግን እባቡ በእርግብ ስለተቀየረ ዶ/ር በየነም ሊመረጡ መቻላቸውን ጠቁመዋል። ሆኖም ማንኛውም ዲሞክራሲ ፍፁም ብፁዕ ሊሆን አይችልም ሲሉም አክለውበታል። ሕግም የሚጥሱ ካድሬዎችን በተመለከተ «አዎን ሕግን የሚጥሱ ካድሬዎች ነበሩ» ያሉት ጠ/ሚ/ር መለስ ዜናዊ ግን ተከታትሎ ማነው የቀፈደዳቸው? ያሳደዳቸውስ ማነው? ኢህአዴግ አይደለምን? ይህ መንግስት አይደለምን? በማለት ጥያቄውን መልሰዋል።</p>

<p>ዶ/ር በየነ ላነሱት ሃሳብም በሰጡት ምላሽ «ተመካክሮ እንስራ ማለቱ ጥሩ ሀሳብ ነው» በማለት ያወደሱት መለስ ዜናዊ ግን ምክክሩ ድንበር ያስፈልገዋል። በኢህአዴግ ፕሮግራም ላይ አንደራደርም። በመርካቶ ዓይነት የገበያ ድርድር 5 ሳንቲም ጨምር 10 ሣንቲም ጨምር አንባባልም ብለዋል።</p>

<p>ወ/ሮ ገነትን በተመለከተ ለተነሳው ጥያቄም «ጥያቄው ራሱ የግንዛቤ ችግር አለበት» በማለት የጀመሩት መለስ ዜናዊ የካቢኔ አባላት የፖለቲካ ተሿሚዎች መሆናቸውን ተናግረዋል። የኢህአዴግን ፕሮግራም ከግብ ማድረስ እስከቻለ ድረስ መሀይምም ሆነ ዶ/ር ይሾማል። ሚኒስትር የሚሾመው አዋቂ ሆኖም አይደለም። መሐይምም ሆኖ አይደለም የሚሾመው የኢህአዴግን ፕሮግራም በማስፈፀም ብቃቱ ነው። ይህንን ሹመት ደግሞ ማንም የመቃወም መብት ቢኖረውም በም/ቤቱ ውስጥ የፀደቀ ስለሆነ የመቀበል ከካቢኔ አባላቱ የሚወርደውን መመሪያ የመፈፀም ግዴታ እንዳለበት አስገንዝበዋል። ወ/ሮ ገነት ዘውዴ የኢህአዴግን ፕሮግራም ስለሚያውቁ በትክክል ያስፈፅማሉ ብዬም ስለማምን ለኔ ይህንን የሚያሟላ ጥሩ ሚኒስትር ነው አራት ነጥብ ብለዋል።</p>

<p>ሙስናን በተመለከተም ለተነሣው ጥያቄ «የኢህአዴግ ሹመት የዛፍ ላይ እንቅልፍ ነው» እየተባለ እንደሚነገር ይህም በሙስና ላይ ከሚወሰደው እርምጃ ጋር የተያያዘ መሆኑን የገለፁት ጠ/ሚ/ር መለስ ሙስናን ለመከላከል ረቂቅ ህጐች በመዘጋጀት ላይ መሆናቸውን ገልፀዋል። ጠ/ሚ/ር መለስ በአሜሪካ ቆይታቸው በጠቅላይ ዓቃቤ ሕግ ግርማ ዋቅጅራ ላይ ፍ/ቤቱ ያሳለፈውን ውሳኔ መተቸታቸውና «የሆነ ዳኛ» በማለት ዳኛውን ማንጓጠጣቸው ይታወሳል። ሆኖም ጠ/ሚ/ር መለስ በትናትናው ዕለት ግርማ ዋቅጃ ላይ ፍ/ቤቱ ያሳለፈውን ውሳኔ በሕግ አግባብ መሆኑን መረዳታቸውን ገልፀዋል፤ አባባላቸውም ስህተት መሆኑንም አምነዋል።</p>

<p>በትናንትናው ስብሰባ ከሕወሓት ከፍተኛ የአመራር አባላት አቶ አለምሰገድ ገ/አምላክ፣ አቶ ስዬ አብርሃ፣ አቶ ስዩም መስፍን አልነበሩም። አቶ ስዩም በሁለቱም ቀን አልነበሩም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 1 ቀን 1993</a></p>

</body>
</html>	
