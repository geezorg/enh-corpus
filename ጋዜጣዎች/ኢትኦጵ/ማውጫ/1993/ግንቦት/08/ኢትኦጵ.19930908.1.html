<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰማዕታት ቀን ታሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰማዕታት ቀን ታሰበ</h1>


<p>«ለምርጫው ዝግጅት ግንባራቸውን ሳያጥፉ የተንቀሳቀሱ ካድሬዎችንና አባላት በምርጫው ወቅት በህወሐትና ተለጣፊዎቹ ሁሉን አቀፍ ማስፈራሪያና ጥቃት ሳይገበሩ «ድምፃችንን ጥቅማንን ለሚያስከብርልንና ለምናምንበት ድርጅት እንጂ ለጉልበተኛ አንሰጥም» ያሉ አባላትና ደጋፊዎች በቦምብና በጥይት መደብደባቸው ተወስቶ የሚያልፍ ጉዳይ ባለመሆኑ በየዓመቱ በዚህ ዕለት እንዲከዘሩ ስንወሰን ታጋይ እንጂ ትግል አይሞትም ብለን ነበር። ዛሬም ደግመን ይህንኑ እንላለን። በመሆኑንም እየገደልን ሳይሆን እየሞትን በትግላችን የበለጠ ተጠናክረን እንቀጥላለን እንጂ እንደገዢዎች ምኞት አንበረከክም የጓዶቻችን መስዋዕትነት ያጠናክርልናል እንጂ እንደገዳዮቹ ፍላጎት አያፍረከርከንም የሰማዕታቱ ደምና አጥንት ሞራላችን እንዲነሳሳ ከመቃብር ይዘምራል እንጂ እንደአረመኔዎቹ ቅዠት የማስፈራሪያ ታንቡር አይደልቅንም» በማለት የሰላምና የዲሞክራሲ አማራጭ ኃይሎች ም/ቤትና የደቡብ ህብረት በጋራ ገለጠ።</p>

<p>ግንቦት 692 ከተካሄደው ሀገር አቀፍ ምርጫ ጋር በተያያዘ በገዥው ፓርቲ ካድሬዎችና ታጣቂዎች የተገደሉትን ዜጐች ለማስታወስ በተዘጋጀው መድረክ ላይ የመዐሕድ፣ የኦብኮና የኢዴፓ መሪዎችና ተወካዮች ተገኝተዋል። በዶ/ር በየነ ጴጥሮስ የተነበበው የአማራጭ ኃይሎች ም/ቤትና የደቡብ ኢትዮጵያ ሕዝቦች የዲሞክራሲያዊ ህብረት መግለጫ የገዢው ፓርቲ የሚፈፅመው አፈና፣ እስራትና ግድያ ተጠናቅሮ መቀጠልን ይህም ከተቃዋሚ የፖለቲካ ድርጅቶች አምባ ወጥቶ በሰብዓዊ መብት ተሟጋች ድርጅቶችና በግለሰብ ምሁራን ላይ ጭምር እየተፈፀመ መሆኑን አመልክቷል። «የመብት ጥያቄ ያነሱ የዪኒቨርስቲ ተማሪዎችንና ለነዚህ ድጋፍ የሰጡ ወገኖችን በሕግ አግባብ ውጭ በማሰርና በመግደል የዜጐችን መብት ለማፈን የሚደረገው መሯሯጥ የዚሁ ዘመቻ አካል ነው» ሲልም መግለጫው አመልክቷል።</p>

<p>«ባለፈው የአንድ ዓመት የሕዝባችን ትግል ብቻ መማር ይ እሚፈልግና የሚችል አዕምሮ ላለው የሚያረጋግጠው ይህንኑ እውነታ ነው። ነገር ግን ህወሓት/ኢህአዴጐች መማር ስለማይፈልጉ ወይም እና ስለማይችሉ በአድራጐታቸው ከመፀፀት ይልቅ በእብሪት ታውረው በመሳሪያ ኃይል ተሸፍነው የህዝብን ኃይል በመናቅ በግድያው ገፍተውበታል። አምና 18 የነበረው የሰማዕታት ቁጥር ዛሬ 35 ደርሷል። በዚህች ቅፅበት እንኳ የደቡብ ሕዝባችን በመከላከያ ሠራዊት በፈጥኖ ደራሽ ፖሊስ አፈና ስር ነው፤ በእነዚህ አካላት የተቀናጀ ጥቃት ባለፈው አንድ ወር በሃዲያ እድኒሁም በከምባታ አላባ ጠምባሮ ዞኖች ብቻ 17 ጠንካራ አባላትና ደጋፊዎች ተገድለውበናል ከነዚህ ዞኖች በተጨማሪ በወላይታ በጋምጐፋ፣ ሲዳማ እና ጌዲዖ ዞኖች ከፍተኛ ቁጥር ያለው ወታደራዊ ኃይል ሰራዊት የሕዝቡን ትግል ለማፈን ሰፍሮ ስለሚገኝ ተጨማሪ ጥቃት እንደሚደርስ መገመት አያዳግትም። ከ1992 ጀርሞ በተለያዩ ጊዜያት የታሰሩ 2807፣ ከሕግ አገባብ ውጭ የተፈረደባቸው 32፣ የቆሰሉ 42፣ የተሰደዱ ከ35000 በላይ ደርሰዋል» ብሏል። ይኸው መግለጫ ርምጃው ትግሉን የማያፋፍመው እንጂ የሚያዳፍነው አለመሆኑንም እንደሚከተለው አስቀምጧል።</p>

<p>«የቱንም ያህል ተፅዕኖ ተፈፀመብን፣ የቱንም ያህል መስዋዕትነት ተጠየቅን መቼውንም ቢሆን ከመቃብር የሚስተጋባውን የሰማዕታቱን ዝማሬ ከማድመጥና ለሰብዓዊና ዲሞክራሲያዊ ሕገ መንግሥታዊ መብታችን ከመታገል ግንባራችንን የማናጥፍና የማናፈገፍግ መሆናችንን ነው። ይህ የፀና አቋማችንን ለወዳጆቻችንም ሆነ ለገዳዮቻችን ግልፅ ሊሆን ይገባል። በተለይ ለነጠመንጃ አምላኩ የምንለው የሕዝባችንን መብት ለማስከበር ወደትግሉ ስንገባ መንገዱ በቀይ ምንጣፍ የተደላደለ መስዋዕትነት የሌለበት ነው በሚል የፖለቲካ ማይምነት ተጋርደን ያለመሆኑን ደግመን ማሳወቅ እንወዳለን» በማለት የጠቀሰው ይኸው መግለጫ «ሰማዕቶቻችንን ስናስብ የመስዋዕትነታቸው ፍሬ ለገዳዮቻቸው እንደእሬት መምረሩን በአደባባይ በቁጭት ለመናገር ያበቃቸው መሆኑንና እንደራሴዎቻችን በየደረጃው በም/ቤቶች መወከላቸውን ስናጤን እንፅናናለን፣ በመሆኑም አርማቸውን አንስተን ራሳችንን የበለጠ አጠናክረውን አጥንታቸውን ይ እትግሉ የማይጠፋ ማገዶ፣ ደማቸውንም የሚያቀጣጥለው ነዳ፣ ቆራጥነታቸውን መሪ ብርሃናችን አድርገን ትግላችንን በቆራጥነት እንደምንገፋ ቃል ኪዳናችንን እናድሳለን» ያለው መግለጫ «ባለማወቅም ሆነ በጥቅም ተሸንፍነው በወገናቸው ላይ በተላላጊ ገዳይነት የተሰማሩ ወንድሞቻችንን ያሉበትን ሁኔታ ቆም ብለው እንዲያጤኑና ከአሳፋሪው ድርጊታቸው ተቆጥበው ከሕዝቡ ጐን እንዲቆሙ ደግመን ልናሳስባቸው እንወዳለን» ሲል አሳስቧል።</p>

<p>መግለጫው በመጨረሻም «ያለመስዋዕትነት ድል የለም፤ ለሰላምና ለዲሞክራሲ የሚደረገው ትግል ይቀጥላል። ክብር ለሞቱ ሰማዕት» ሲል መግለጫውን ቋጭቷል። ከግንቦት 6/92 ምርጫ ጋር በተያያዘ የተገድሉትን ጨምሮ እስካሁን የተገደሉትን 35 ዜጐች ዝርዝር የአማራጭ ኃይሎች ም/ቤትና የደቡብ ህብረት ባወጡት መግለጫ ላይ አስፍረዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 8 ቀን 1993</a></p>

</body>
</html>	
