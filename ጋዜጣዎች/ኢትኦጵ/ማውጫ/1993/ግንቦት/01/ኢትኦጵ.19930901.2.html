<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የከፍተኛ ሁለተኛ ደረጃ ተማሪዎች የዩኒቨርስቲ ተማሪዎች ጥያቄ እንዲመለስ እየጠየቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የከፍተኛ ሁለተኛ ደረጃ ተማሪዎች የዩኒቨርስቲ ተማሪዎች ጥያቄ እንዲመለስ እየጠየቁ ነው</h1>


<p>የአዲስ አበባ ዩኒቨርስቲ ተማሪዎችን ጥያቄ በመደገፍ ተቃውሞ የወጡ የከፍተኛ ሁለተኛ ደረጃ ትምርህት ቤት ተማሪዎች አሁንም የዩኒቨርስቲ ተማሪዎች ጥያቄ እንዲመለስ በሰላማዊ መንገድ ግፊት እያደረጉ ነው።</p>

<p>በተለይም በቀድሞው ተፈሪ መኮንን ት/በት በአሁኑ አጠራር እንጦጦ አጠቃላይ ከትናንት ወዲያ ጠዋትና ከቀትር በኋላ አጠቃላይ ተማሪው ስብሰባ ተጠርቶ ነበር። ተማሪው በዚህ ስብስባ «የዩኒቨርስቲ ተማሪዎች ጥያቄ ካልተመለሰ አንማርም፣ የነሱ ጥያቄ ካልተመለሰ እኛ የት ለመግባት ነው የምንማረው?» በማለት ከመጠየቃቸውም በላይ በት/ቤቱ ቅጥር ግቢ ውስጥ ሞተው የተገኙ ሰዎች ስላሉ ይህም ጉዳይ እንዲጣራ ሲሉ ጠይቀዋል። ሰብሳቢዎቹ «በት/ቤቱ ቅጥር ግቢ የሞተ ሰው የለም» በማለት ሲመልሱ ተማሪዎቹ «የሞቱ አለ ይጣራ» ሲል ተቃውሟል።</p>

<p>ተማሪዎቹ «መንግሥት ለሻዕቢያ ያሳየውን ትዕግስት ለምን ለተማሪዎቹ አያሳይም?፣ የኛ ሕገ መንግሥት ከብሪታኒያ ሕገ መንግሥት ይበልጣል ስራ ላይ ግን አይውልም፣ ለሰማዕታቱ የዩኒቨርስቲ ተማሪዎች ሃውልት ሊቆምላቸው ይገባል፣ ገነት የፖሊስ ኮሚሽነር እንጂ ትምርህት ሚኒስትር መሆን አይገባትም» በማለት ሀሳቦቻቸውን ሰንዝረዋል።</p>

<p>6 ተማሪዎች የደረሱበት እንዳልታወቀም በስብሰባው ላይ ተወስቷል፣ ተማሪዎቹ ትምርህት እንደማይጀምሩም ገልፀዋል።</p>

<p>ይህ በዚህ እንዳለ የዩኒቨርስቲ ተማሪዎች ከትናንት በስቲያ ሰኞ ተጨማሪ መግለጫ በትነዋል። በዚህም በእስር ቤት የሚገኙ ተማሪዎች እንዲፈቱ፣ የምክር ቤቱ ውሳኔ እስኪተላለፍ ተማሪዎች የምግብና የመኝታ አገልግሎት እንዲያገኙ፣ ለተማሪው ሰብዓዊ እርዳታ ለመስጠት ፈቃደኛ የሆኑ ድርጅቶችም ሆኑ ግለሰቦች ያለምንም ተፅዕኖ እርዳታ እንዲሰጡ እንዲደረግ በባንክ፣ በአየር መንገድና በየብስ ትራንስፖርት እንዳይጠቀሙ የሚደረግው ጫና እንዲቆም የምክር ቤቱ ውሳኔ እስኪሰማ የዩኒቨርስቲው አስተዳደር የማስፈራሪያ መግለጫዎቹንና ተለዋዋጭ የጊዜ ገደቦቹን እንዲያቆም ጠይቋል። ከዚህም በተጨማሪ ታህሳስ 13 የኦሮሞ ተማሪዎች ባቀረቡት የመብት ጥያቄ ሳቢያ የተያዘባቸው አሻራ እንዲነሳና ክስ እንዲሰረዝ፣ ከሚያዝያ 2/93 ጀምሮ ተማሪዎቹ የሰጡት አሻራ እንዲቃጠል፣ መታወቂያ ካርዳቸውን የተቀሙና ስማቸው በዩኒቨርስቲ መግቢያ በሮች ላይ በጠባቂ ፖሊስ እጅ የሚገኙ የስም ዝርዝሮች በግልፅ እንዲቀድዱ ፖሊስ ተጠያቂ ናችው ያላቸው ተማሪዎች ነፃ መሆናቸው እንዲረጋገጥ በማለት ጠይቀዋል።</p>

<p>በአሁኑ ወቅት በዩኒቨርስቲው ውስጥ የመንቀሳቀስ መብት አግኝተው ምግብ የሚቀርብላቸው 400 ያህል ተማሪዎች ሲሆኑ እነርሱም ከሚያዝያ 27 ጀምሮ መታወቂያ ተሰጥቷቸውላ። በዩኒቨርስቲው መመገብ የሚችሉትም ይህንን መታወቂያ የያዙ ብቻ ናቸው። ተማሪዎቹ ላቀረቡት ጥያቄ በመንግሥት በኩል ምላሽ በመጥፋቱ በርካታ የክፍለ ሃገር ተማሪዎች በመቸገር ላይ ቢሆኑም አንዳንድ የከተማዋ ነዋሪዎች በግል ከሚሰጡት እርዳታ ባሻገር ቀይ መስቀልም ለተማሪዎቹ የምግብ ኩፖን ማደል ጀምሯል። ፖሊሶች ይህ ቢጫ ኩፖን ለተማሪዎቹ እንዳይደርሳቸው የመከልከል እርምጃም ይወስዳሉ ሲሉ የዓይን ምስክሮች ይገልፃሉ። ተማሪዎቹ ኩፖኑ ሲሰጣቸው የሚመገቡበት ሆቴል የሚነገራቸው ሲሆን እተባሉት ሆቴል ሄደው ያለችግር መመገብ እንደሚችሉም ከተማሪዎቹ መረዳት ተችሏል። ሆኖም ኩፖኑን ለክፍለሃገር ተማሪዎች በሙሉ ለማድረስ ችግር መፈጠሩንም ተማሪዎቹ ይናገራሉ። ዓለም አቀፉ ቀይ መስቀል ከዚህም ባሻገር የክፍለሃገር ተማሪዎችን በየአድራሻቸው ለመሸኘት ምዝገባም ጀምሯል። በመንግስት በኩል የቀይ መስቀል እርምጃ እንዳልተወደደ ይልቁንም ለምን እንዳይማሩ ታደርጓቸዋላችሁ? ምግብስ መች ከለከልናቸው? የሚል ግፊት መኖሩም ይነገራል። በትናትናው ዕለት ከ5 ሰዓት እስከ 6 ሰዓት ተማሪዎቹ እንዲሰባሰቡ ቀይመስቀለ እንደቀጠራቸው እንዲሁም ተማሪዎቹ በቡድን (አስር አስር) እየሆኑ የኪስ ገንዘብ መስጠት እንደጀመረም ከተማሪዎቹ መረዳት ተችሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 1 ቀን 1993</a></p>

</body>
</html>	
