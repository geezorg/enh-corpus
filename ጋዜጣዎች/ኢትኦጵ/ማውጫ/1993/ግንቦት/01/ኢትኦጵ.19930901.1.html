<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር መስፍንና ዶ/ር ብርሃኑ ነጋ በፖሊስ ቁጥጥር ስር ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕ/ር መስፍንና ዶ/ር ብርሃኑ ነጋ በፖሊስ ቁጥጥር ስር ዋሉ</h1>


<p>የኢትዮጵያ የሰብዓዊ መብቶች ጉባዔ የሥራ አስፈፃሚ ኮሚቴ አባል የሆኑት የቀድሞው የኢሠመጉ ሊቀመንበር ፕሮፌሰር መስፍን ወ/ማርያምና የኢትዮጵያ የኢኮኖሚክስ ባለሙያዎች ማህበር ፕሬዝዳንት ዶ/ር ብርሃኑ ነጋ በትናትናው ዕለት በመንግሥት የፀጥታ ኃይሎች ተይዘው ታስረዋል።</p>

<p>የኢሰመጉን ጽ/ቤት ለመበርበርም የፀጥታ ኃይሎች ተሰማርተው እንደነበር መመልከት ተችሏል። ፕ/ር መስፍን ወ/ማርያም እና ዶ/ር ብርሃኑ ነጋ በቁጥጥር ስር የዋሉት በትናትናው ዕለት ሲሆን የታሰሩትም በፌዴራሉ ወንጀል ምርመራ መሆኑንም መንግስታዊዎቹ ሚዲያዎች ዘግበዋል። በእኛ በኩል ማረጋገጥ ባንችልም ሁለቱ ምሁራን የተያዙት በፍርድ ቤት ትዕዛዝ መሆኑንም መንግስታዊዎቹ ሚዲያዎች ተነግሯል። ፕሮፌሰር መስፍንና ዶ/ር ብርሃኑ ነጋ በቁጥጥር ስር ከዋሉ በኋላ በትናትናው ዕለት 6 ሰዓት ላይ ወደኢሰመጉ ቢሮ በማምራት ቢሮውን ለመፈተሽ ሞክሯል፤ ሆኖም የጽ/ቤቱ ሰራተኞች የፍርድ ቤት ማዘዣ በመጠየቃቸው የተወሰኑት ፖሊሶች «የፍርድ ቤት ማዘዣ እናመጣለን» በማለት ተመልሰው ሲሄዱ ሁለቱ ፖሊሶች ሰራተኞቹ ቢሮዎችን ዘግተው እንዲወጡ በማድረግ ጽ/ቤቱን ሲጠብቁ ነበር። የጽ/ቤቱ ሰራተኞችም ሁኔታውን ሲጠባበቁ ቆይተዋል። ወደህትመት እስከገባንበት ጊዜ ድረስ ጽ/ቤቱ ስለመፈተሽ አለመፈተሹ ማወቅ አልቻልንም። ሆኖም ወደመጨረሻው ፖሊሶቹ ቢሮው ደጃፍ ላይ ተቀምጠው ጽ/ቤቱን ሲጠብቁ እንደነበር መመልከት ተችሏል።</p>

<p>የኢሰመጉ ሊቀመንበር ፕሮፌሰር አንዳርጋቸው ተስፋዬን ትናንት ከሰዓት በስልክ ያገኘናቸው ሲሆን በእሳቸው ላይ በግል የተከሰተ ነገር እንዳልነበር ገልፀውልናል። የኢሰመጉ ዋና ፀሐፊ ዶ/ር መኮንን ቢሻው ታመው በመተኛታቸው ልናገኛቸው አልቻልንም። ፕሮፌሰር መስፍን ትላንት ማለዳ ከቤታቸው ሲወሰዱ ዶ/ር ብርሃኑ ነጋ ደግሞ ከኢኮኖሚክስ ባለሙያዎች ማህበር ጽ/ቤት መያዛቸውም ተመልክቷል። የዶ/ር ብርሃኑ ነጋ ቤትም ሆነ የፕሮፌሰር መስፍን ወልደማርያም መኖሪያ በፖሊሶች ሲጠበቅ እንደነበርም ማወቅ ተችሏል።</p>

<p>ፕ/ር መስፍን ወ/ማርያምና ዶ/ር ብርሃኑ ነጋ ሚያዝያ 10/93 በአ/አበባ ከተማ ውስጥ ለደረሰው ውድመትና እልቂት እንደምክንያት እየተጠቀሱ ፖሊስ መግለጫ ሲያወጣባቸው ቆይቷል። እነዚህ ሁለት ምሁራን በፖሊስ መግለጫ በአነሳሽነትና በምክንያትነት የሚጠቀሱት መጋቢት 30/93 ዓ/ም በብሔራዊ ሎተሪ አዳራሽ ለዩኒቨርስቲ ተማሪዎች ገለፃ በማድረጋቸው ነው።</p>

<p>የ71 ዓመቱ አዛውንቱ ፕሮፌሰር መስፍን ከዘጠኝ ቀናት በፊት «የደህነት ስጋት አለዎት? እታሰራለሁ ብለው ይፈራሉ?» በሚል ለቀረበላቸው ጥያቄ «የምታሰርበት ቅንጣት ያህል ጥፋት የለኝም። የሚይዙትንና የሚጨብጡትን ሲያጡ የራሳቸውን ችግርና ጥያቄ መመለስ ሲያቅታቸው የችግሩን መነሻ ትተው ወደሌላ ይሄዳሉ። መታሰር የሚገባው ለተማሪዎች መብታቸው የሆነውን ጥያቄ ያልመለሰ ነው፣ መብታቸውን የከለከለው ነው ወንጀለኛ» በማለት መልሰው ነበር።</p>


<p>ፖሊስ መግለጫ ሲያወጣባቸው ከሃገር ውጭ የነበሩት የኢኮኖሚክስ ባለሙያዎች ማህበር ፕሬዝዳንት ዶ/ር ብርሃኑ ነጋ መግለጫ ስለወጣባቸው ሁኔታ ተጠይቀው «ተማሪዎቹ ስለመብታቸው ያን ዕለት የተደረገው ውይይት ልባቸው ውስጥ ገብቶ በአንድ ቀን እንግዲያው ለመብታችን እንከራከራለን ብለው ከሆነ በእኔ እምነት ጥሩ ተማሪዎች ናቸው፣ ጎበዝ ተማሪዎች ናቸው ማለት ነው የውይይቱ ዓላማ ግቡን መቷል ማለት ነው» በማለት ተናግረው ነበር።</p>

<p>እነፕሮፌሰር መስፍን በዛሬው ዕለት ጊዮርጊስ በሚገኘው የፌዴራሉ የመጀመሪያ ፍርድ ቤት እንደሚቀርቡ ይጠበቃል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 1 ቀን 1993</a></p>

</body>
</html>	
