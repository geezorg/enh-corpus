<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነፕሮፌሰር መስፍን በዋስ ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነፕሮፌሰር መስፍን በዋስ ተፈቱ</h1>


<p>ከሚያዝያ 30 ቀን 1993 ጀምሮ በእስር ላይ የቆዩት ፕ/ር መስፍን ወ/ማርያምና ዶ/ር ብርሃኑ ነጋ ለአምስተኛ ጊዜ በትናትናው ዕለት ፍ/ቤት ቀርበው ዋስትና ተፈቅዶላቸዋል።</p>

<p>ትላንት በተሰጠው ተለዋጭ ቀጠሮ መሰረት ትላንት ማለዳ በርካታ ሰዎች ወደችሎት ቢያመሩም ምሁራኑ ፍርድ ቤት የሚቀርቡት ከሰዓት በኋላ መሆኑ ስለታወቀ ከፊሉ ወደቤቱ ሲመለስ የተቀረው በዚያው በፍርድ ቤት አካባቢ ውሏል። ሰባት ሰዓት ከሰላሳ ሲሆን ከፍርድ ቤቱ ግቢ ውጭ በርካታ ህዝብ ተሰብስቦ ይታይ ነበር። ለስምንት ሰዓት ሃያ ጉዳይ ግቢ መግባት ተፈቀደ። አራተኛ ወንጀል ችሎት ክፍሏ እንደአብዛኛው ችሎት ጠበብ ያለ በመሆኑ ተመልካች ወደሌላ ችሎት እንዲገባ ተደረገ። ስምንት ከአስር ደቂቃ ፕሮፌሰር መስፍንና ዶ/ር ብርሃኑ ነጋ በፖሊስ ላንድሮቨር መኪና ፍርድ ቤት ደረሱ። ለሃምሳ ደቂቃ ያህል መኪና ላይ ከቆዩ በኋላ ለዘጠኝ ሰዓት አስር ጉዳይ በፖሊሶች ታጅበው ወደችሎት ገቡ። ችሎቱም ዘጠኝ ሰዓት አካባቢ ተሰየመ።</p>

<p>የተከሳሽ ጠበቆች ያቀረቡትን የዋስትና ጥያቄ የመረመረው ይኸው አራተኛ ወንጀል ችሎት በአቃቤ ሕግ በኩል የተከፈተባቸው የህግ አንቀፅ ዋስትና አያሰጥም የሚል ተቃውሞ ቢቀርብም ፍ/ቤቱ የተከፈተው አንቀፅ ብቻውን ዋስትና አያስከለክልም፣ ዋስትና የሚያስከለክለው ከተከሰሱበት ጉድያ ጋር በተያያዘ የሞተ ወይንም ለህይወቱ የሚያሰጋው ሰው ሲኖር ነው በማለት ፕ/ር መስፍን የስድስት ሺህ ብር ዋስትና፣ ዶ/ር ብርሃኑ ነጋ ደግሞ የአስር ሺህ ብር ዋስትና አቅርበው ከእስር እንዲለቀቁ ትዕዛዝ ሰጥቷል። የተከሳሽ ጠበቆች ላቀረቡት የክስ መቃወሚያ ዓቃቤ ሕግ መልስ እንዲሰጥ ለሐምሌ 2/93 ዓ/ም ቀጠሮ ሰጥቷል።</p>

<p>ውሳኔ ዘጠኝ ሰዓት ከሩብ ከተሰማ በኋላ በውጭ የሚገኙ የሁለቱ ምሁራን ቤተሰቦችና ወዳጆች እልልታና ጭብጨባ ያሰሙ ሲሆን የችሎቱን ደጃፍ ዝቅ ብለው በመሳም እንባ እየተናነቃቸው ደስታቸው የገለፁ እናትም ታይተዋል። ፕ/ር መስፍን ወ/ማርያምና ዶ/ር ብርሃኑ ነጋን ለማስፈታት በትናትናው ዕለት የዋስትናውን ገንዘብ ለማስያዝ እንቃስቃሴዎች የተጀመሩ ሲሆን ትናንት ማምሻውን መፈታታቸውንም ከቅርብ ምንጮች ለማረጋገጥ ተችሏል።</p>

<p>ባለፈው ሳምንት የአሜሪካ የውጭ ጉዳዮች ተጠሪ እንዲሁም የአሜሪካ ፀጥታ ምክር ቤት የአፍሪካ ጉዳዮች ኃላፊ የሚገኙበት የባለስልጣናት ቡድን በአዲስ አበባ ቆይታ ማድረጉ ይታወሳል። በቆይታውም ከጠ/ሚኒስትር መለስ ዜናዊ፣ ከተቃዋሚ የፖለቲካ ድርጅት መሪዎች ከኢሰመጉ አመራር ጋር ውይይት ማድረጉ ታውቋል። ይህ የአሜሪካ ባለሥልጣናት ጉዞና ውይይት አሁን እየታዩ ላሉ ውጤቶች ነፀብራቅ እንደሆኑ በታዛቢዎች ዘንድ ተገምቷል።</p>

<p>በተጨማሪም በፍ/ቤቶች አካባቢ በተለይም በመጀመሪያ ደረጃ ፍ/ቤቶች ሕጉን በአግባቡ የመተርጐም እንቅስቃሴ ይህም በተለይ በወጣት ዳኞች ዘንድ መተግባሩ ታዛቢዎችን ያስደሰተ ለወደፊቱም የፍትህ ሂደት ተስፋም የፈነጠቀ ሆኗል። በከፍተኛ ፍ/ቤት አካባቢም ይኸው አዝማሚያ እየታየ መምጣቱ፣ በተለይም በትናትናው ዕለት ፍርድ ቤቱ የወሰደው እርምጃ ዜጐች በፍትሕ ስርዓቱ ላይ እምነት እንዲጥሉ የሚያደርግ ነው የሚሉ ወገኖች ቁጥር ቀላል አይደለም። በአንፃሩ በአስፈፃሚ አካል በኩል ያለው ሁኔታ ደግሞ አሳሳቢ መሆኑን ብዙዎች ያምናሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 29 ቀን 1993</a></p>

</body>
</html>	
