<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ የውጭ ጉዳይ መ/ቤት የኢትዮጵያን ሰብዓዊ መብት አስመልክቶ ሪፖርት አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካ የውጭ ጉዳይ መ/ቤት የኢትዮጵያን ሰብዓዊ መብት አስመልክቶ ሪፖርት አወጣ</h1>


<p>የኢትዮጵያ ሕዝብ አብዮታዊ ዴሞክራሲያዊ ግንባር (ኢህአዴግ) ባለፈው ዓመት ግንቦት ለሁለተኛ ጊዜ በአገሪቱ በተካሄደው ጠቅላላ ምርጫ በሁሉም ደረጃ ማለትም በአካባቢም በፈዴራል ም/ቤት አብዛኛውን መቀመጫ ማሸነፉን በማተት ነው የዩናይትድ ስቴትስ የውጭ ጉዳይ መ/ቤት የኢትዮጵያን የሰብዓዊ መብት አያያዝ ሪፖርቱን የጀመረው።</p>

<p>በሪፖርቱ መሰረት ኢህአዴግና ተለጣፊ ፓርቲዎች 547 መቀመጫ ባለው የፌዴራሉ ም/ቤት ውስጥ 518 መቀመጫዎችን አሸንፏል። በዓለም አቀፉና በአካባቢው የምርጫ ታዛቢዎች መሰረት ምርጫዎቹ በአብዛኞቹ አካባቢዎች ነፃና ትክክለኛ ነበሩ ይልና በደቡብ ኢትዮጵያ በተለይም በሃድያ ዞን ግን ከባድ የምርጫ ማጭበርበር ታይቷል ሲል ያስረዳል።</p>

<p>ይህንን አስመልክቶ ብሔራዊ የምርጫ ቦርድ ምርመራ አካሂዶ በእርግጥም የቀረቡት ክሶች በሃቅ ላይ የተመሰረቱ መሆናቸውን ደምድሟል። በጋምቤላም አካባቢ ተመሳሳይ ችግሮች መፈጠራቸውን አረጋግጧል። የደቡብ ሕብረት፣ የኦሮሞ ብሔራዊ ኮንግረስ፣ የመላው አማራ ሕዝብን ድርጅት ጨምሮ በግንቦቱ ምርጫ ሰባት የተቃዋሚ ድርጅት ፓርቲዎች ተወዳድረዋል። በቂ ገንዘብና በአደረጃጀትም ብልጫ የነበረው ኢህአዴግ ከደቡብ ዞን በስተቀር ሁሉንም በቀላሉ ነበር ሊያሸንፍ የቻለው።</p>

<p>የኦሮሚያ፣ የአማራውና የደቡብ ሕዝቦች የየአካባቢዎቹ ባለሥልጣናት ከምርጫዎቹ አስቀድሞና ከዚያ በህውላ የተቃዋሚ ደጋፊዎችን ለማዋካባቸውና ለማሰራቸው አስተማማኝ ሪፖርቶች አሉ። ከምርጫዎቹ አስቀድሞና በኋላ በርካታ ግድያዎችም ተፈፅመዋል። በየካቲት ሶሮ ውስጥ የመንግሥት ፖሊሶች ሁለት ገበሬዎችን አስረው በማሰቃየት ገድለዋቸዋል። የገበሬዎቹ ጥፋት በተቃዋሚዎቹ ለቀረቡ እጩዎች ድጋፍ መስጠታቸው ነው ይላል የአሜሪካ ውጭ ጉዳይ መ/ቤት የሰብዓዊ መብት ሪፖርት። ገደሉ በተባሉ ፖሊሶች ላይም እስከ ዓመቱ መጨረሻ ድረስ ክስ እንዳልቀረበባቸው ገልጿል። በግንቦት ወር ሃድያ ዞን ውስጥ ደግሞ የመንግሥቱ የደህንነት ጥበቃ ፖሊሶች ሁለት ሴቶች ካርዶቻቸውን በኢህአዴግ ዕጩዎች ውስጥ ባለማስገባታቸው ተኩሰው ገድለዋቸዋል። የሴቶቹን የወደቀ አስክሬን የተመለከተ የምርጫ ታዛቢ ሰለባዎቹ በጥይት የተመቱት ፊታቸው ላይ መሆኑን ተናግሯል። መንግሥት ግድያውን አስመልክቶ ምርመራ እያካሄድኩ ነው ቢልም እስካሁን ግን ውጤቱ ይፋ አልተደረገም። በገዳዮቹ ላይም እርምጃ አልተወሰደም።</p>

<p>አሁንም በዚያው በግንቦት ወር የመንግሥት ፖሊሶች ደቡብ ግዛት ውስጥ በሁለት የድምፅ መስጫ ጣቢያዎች ማጭበርበር መካሄዱን የተቃወሙ ሰባት ሰዎች መግደላቸውን የደቡብ ሕዝቦች ህብረት ሊቀመነር ዶ/ር በየነ ጴጥሮስ አጋልጠዋል። በምርጫው ሂደትም አንድ የኢህአዴግ አባል በተቃዋሚው የመኖሪያ ቤት ላይ የእጅ ቦምብ ወርውሮ ሦስት ሰዎች ተገድለዋል።</p>

<p>ቀደም ሲል በነሐሴ ወር ሶማሌ ክልል አንድ የተቃዋሚ እጩ አምስት ታዛቢዎችን ጨምሮ በጠቅላላ ዘጠኝ ሰዎች ፈንጂ ረግጠው ይሁን በሮኬት ተመትተው ሳይታወቅ ተገድለዋል። እስካሁን ድረስ የገዳዮቹ ማንነትም አልተገለጠም። ከምርጫው በኋላ ሐምሌ ወር ላይ የገዥው ፓርቲ የኢህአዴግ ባለሥልጣናት ደቡብ ሕዝቦች ላይ ለምን አመረጣችሁንም በሚል ቁጭት ማዳበሪያ ዘርና እህል በመከልከል የበቀል እርምጃ ለመውሰዳቸው አስተማማኝ ሪፖርቶች አሉ።</p>

<p>ቀድሞ ለአካባቢው ይሰጥ የነበረው 100 ሺህ ኩንታል ማዳበሪያ በዚሁ ሳቢያ ወደ 10ሺህ ኩንታል መውረዱ ተረጋግጧል። በዚሁ ላይ ዋጋው ደግሞ እንዲያሻቅብ ተደርጓል። ለተቃዋሚ ፓርቲዎች ዕጩዎች ድምፅ የሰጡ ሰዎችም ከሥራ ታግደዋል ወይም ጨርሶ ተባረዋል። መምህራንም ደመወዝ እንዳይደርሳቸው ተደርገው ተቀጥተዋል ተብልውል። አሁን ላለው መንግሥት ዕውቅና የነፈጉና አመፅን ያላወገዙ በርካታ ድርጅቶች በፖለቲካ እንዳይሳተፉ በሩ እንደተዘጋባቸውና በምሣሌም የሚጠቀሱትም መድህን፣ ኢህአፓ፣ ኢዴሃቅ፣ ኦነግና ኦብነግ ናቸው።</p>

<p>ባለፈው ዓመት በየእስር ቤቱ ከሚገኙ ሰዎች አንዳንዶቹ በሕመም ወይም በበሽታ ምክንያት ሕይወታቸው አልፏል። በሕዳር ወር በወላይታ ቋንቋ ተናጋሪ አካባቢ ሁለት መምህራን አዲሱን መጽሐፍ በመቃወማቸው ስለታሰሩ ከፍተኛ የተማሪዎች አመፅ ቀስቅሷል። ያን አመፅ ለመግታት የተጠራው ልዩ የፖሊስ ኮማንዶ 10 ሰዎች ሲገድል ሌሎች በመቶ የሚቆጠሩ አቆሰለ። መንግሥት ምርመራ ማካሄዱን ቢገልፅም ውጤጡ እስካሁን አልተነገረም።</p>

<p>በሰኔ ወር 1999 የመላው አማራ ሕዝብ ድርጅት መስራች የነበሩት ፕ/ር አስራት ወ/የስ የቀብር ሥነ ሥርዓት ላይ የተገኘ አንድ ወጣት የሲቪል ልብስ በለበሰ የመንግሥት የደህንነት አባል በጥይት ተመትቶ ተገድሏል። በእርግጥ ግለሰቡ ለጊዜው በወንጀሉ ተጠያቂ መሆኑ ቢገለፅም እስካሁን ድረስ ግን ምን እርምጃ እንደተወሰደበት አልተነገረም።</p>

<p>የኢትዮጵያ ሕገ መንግሥት በሰዎች ላይ ሰቆቃ መፈፀምና አለአግባብ መያዝን ይቃወማል። ሆኖም የመንግሥቱ የስለላ ቢሮ ባለሥልጣናት ታሳሪዎችን እንደሚደበድቡና እንደሚያሰቃዩ አሳማኝ ሪፖርቶች አሉ ይላል ሪፖርቱ። በአምቦ በተካሄደው የተቃውሞ ሰልፍ ፖሊሶች በድብደባ የጎዷቸው ስድስት ተማሪዎች በሆስፒታል እርዳታ ተሰጥቷቸዋል። አንደኛው ጓደኛቸው ግን ሕይወቱ አልፏል። በሺ የሚቆጠሩ ሌሎች ተማሪዎችና ሶስት መምህራን ደግሞ ታስረው ነበር።</p>

<p>የአገሪቱ ሕገ መንግሥት የወንጀለኛ መቅጫውና የፍትሐብሔር ደንቦች በሙሉ ያለፍርድ ቤት ትዕዛዝ ማንኛውንም ሰው ተይዞ እንዳይታሰር ቢከለክሉም መንግስት ግን ሕጎቹ ሲያከብራቸው አይታይም። በወንጀለኛ መቅጫው ሕግ መሰረት ማንኛውም ግለሰብ በታሰረ በ48 ሰዓት ውስጥ የቀረበበት ክስ ይገለፅለታል። አብዛኛውን ጊዜም በዋስ እንዲለቀቅ ይደረጋል። ከፍተኛ ወንጀል መፈፀማቸው የሚታመን ሰዎች ግን እስከ 15 ቀን ይታሰራሉ ፖሊስ ምርመራውን እንዲያካሂድ ምርመራው ሲቀትል ተጨማሪ 15 ቀን ይታሰራሉ። አንዳንድ እንደ ግድያና የሃገር ክህደት የመሰሉ ወንጀሎች የዋስ መብት አይፈቀድላቸውም።</p>

<p>ከከተሞች ውጭ ያሉ ባለሥልጣናት በየጊዜው ዜጎችን ያለፍርድ ቤት ትዕዛዝ ያስራሉ በተባለው የ48 ሰዓታት ጊዜ ውስጥም ክስ አይቀርብባቸውም አንዳንድ በዋስ የተለቀቁ እስረኞችን ደግሞ ጉዳያቸውን ተከታትሎ እንደገና ወደ ፍ/ቤት የሚጠራቸው የለም። በዚህና በተለያዩ ምክንያቶች በብዙ ሺህ የሚቆጠሩ ተጠርጣሪ ወንጀለኞችን ክስ ሳይመሰረትባቸው በየዘብጥያው ተጥለው ይገኛሉ። ከነዚህ አብዛኞቹ በኦነግ አሸባሪ እንቅስቃሴ ውስጥ አሉበት ተብለው ይወነጀላሉ።</p>

<p>የፌዴራሉና የክልል ባለሥልጣናት ለታጣቂ የፖለቲካ ድርጅቶች እርዳታ ይሰጣሉ የሚሉዋቸውን ሰዎች ክስ ሳይመሰርቱባቸውና ሕጋዊ ባልሆነ መንገድ እየያዙ ያስራሉ መሰል የሰብዓዊ መብት ረገጣዎች በአብዛኛው የሚካሄድባቸው አካባቢዎች የኦሮሚያና የሶማሌ ግዛቶች ናቸው። በዓመቱ መጨረሻ ላይ 7 ሺህ 500 የሚሆኑ ሰዎች ለኦነግና ለኦብነግ ድጋፍ ሰጥታችኋል በሚል በእስር ላይ ይገኛሉ።</p>

<p>በነሐሴ ወር የኦሮሞ የሲቪል ድርጅት የሆነው የመጫና ተለማ ም/ፕሬዝዳንት ዶ/ር ሞጋ ሲሪሳ ከኦነግ ጋር ግንኙነት አላችው ተብለው ታስረዋል። ፖሊስና አቃቤ ሕጉም ዶ/ር ሞጋን አሸባሪ ድርጅት ጋር አያይዘው ክስ ቢመሰርቱባቸውም ፍ/ቤቱ ግን በነፃ አሰናብቷቸዋል።</p>

<p>በሰኔ ወር በተቀበረ ፈንጂ በባቡር ላይ አደጋ አደረሰ በተባለበት በመልካ ጀብዱ ወታደሮች 200 ሰዎችን ይዘው ማሰራቸው ተዘግቧል። ከነዚህ ውስጥ አብዛኞቹ ተጠርጣሪ የኦነግ አባላት ናቸው ተብለው የተያዙ ነበሩ።</p>

<p>በታሕሳስ ወር ላይ አዲስ አበባ ዩኒቨርስቲ ውስጥ በኦሮሞና በትግራይ ተማሪዎች መካከል የተፈጠረው ውጥረት ወደግጭትና ወደንብረት ማውደም አምርቶ ነበር። ኋላም ፖሊስ አንዳንድ የኦሮሞ ተማሪዎችን ነጥሎ በመውሰድ አስሯል።</p>

<p>ከኤርትራ ጋር ጦርነት በተካሄደባቸው ግንቦትና ሴኔ ወራት ውስጥ እኢትዮጵያ ወታደሮች በርካታ የኤርትራ ከተሞችና መንደሮች ላይ ከባድ ጉዳትና ዘረፋ አካሂደዋል። ንብረታቸው ከተወሰደባቸውና ጉዳት ከደረሰባቸው መካከል መስጊዶች አብያተ ክርስቲያናት፣ ወፍጮ ቤቶች፣ የጤና ጣቢያዎች፣ መድኃኒት ቤቶች፣ ት/ቤቶች፣ መጋዜኖች፣ ድልድዮችና ይ እመንግሥት ባለሥልጣናት ቢሮዎች ይገኙባቸዋል። በጦርነቱ ወቅት ኤርትራውያንና ይ እኤርትራ ደም ያላቸውን ኢትዮጵያውያን ከስራ ተባረዋል። የንግድ ፈቃዳቸውን ተቀምተዋል፣ የጤና አገልግሎት ተነፍገዋል፣ ያለአንዳች የፍርድ ሂደትም ከሃገር ተባረዋል። አንዳንዴም ግለሰቦቹ ወደኤርትራ የተሸኙት ያለማስጠንቀቂያና በውድቀት ጨለማ ከቤተሰቦቻቸው ተነጥለው ነው። እዚያው ኢትዮጵያ እንዲቀሩ የተደረጉ ቤተሰቦቻቸው ደግሞ በአስቸኳይ ንብረቶቻቸውን እንዲሸጡና ከመንግሥት ባንኮች የተበደሩትን ገንዘብ ከነወለዱ እንዲከፍሉ ይገደዳሉ።</p>

<p>በኢትዮጵያ የአገሪቱ ሕገ መግንሥትና እንደ አውሮፓ አቆጣጠር በ1992 የወጣው የፕሬስ ሕግ የመናገርና የፕሬስ ነፃነት መኖሩን ይገልፃል። መንግሥት ግን እነዚህን መብቶች ለማገድ ልዩ ልዩ የሕግና ሌሎች እንቅፋቶችን ሲጋረጥ ይታያል። ለምሳሌ መንግሥት አሁንም የፕሬሱን ሕግ ተላልፈዋል በሚል ሰበብ ጋዜጠኞችንና ኤዲተሮችን ያስራል። ያም ሆኖ ግን የነፃው ፕሬስ አባላት እንቅስቃሴያቸውን ቀጥለው መንግሥትን ክፉኛ የሚተቹ ዘገባዎች ለሕትመት አብቅተዋል።</p>

<p>በኢትዮጵያ መንግሥት አብዛኛውን ጊዜ ጋዜጠኞችን ለማሰር የሚጠቀምባቸው ዘዴዎች ይ እተዛባ ኢንፎርሜሽን አቅርበዋል። በብሔረሰቦች መካከል ጥላቻ ለመቀስቀስ ሞክረዋል። በሃስት ስም አጥፍተዋል የሚሉ ክሶችን በማቅረብ ነው። በዚህ ዓይነት በዓመቱ መጨረሻ ላይ 5 ጋዜጠኞች እንደታሰሩ ነበር።</p>

<p>የታሰሩት ታስረው ጉዳያቸው በፍ/ቤት ቀጠሮ የሚያመላልሳቸ በመንከራተት ላይ እያሉ ቢመለሱ የፕሬሱ ሕግ ሰለባ ከመሆን በስደት መኖርን የመረጡ ሃያ ሰባት ጋዜጠኞች በውጭ ይኖራሉ። በሰኔ ወር የፊያሜታ አዘጋጅ ዳዊት ከበደ 12 ክሶች ከተመሰረተበት በኋላ አገር ጥሎ ወጣ፣ በሕዳር የሰይፈ ነበልባል ጋዜጣ አዘጋጅ እስራኤል ሰቦቃና የጎሕ ጋዜጣ ዋና አዘጋጅ ሳምሶን ስዩም ተከተሉ። የግሉ ፕሬስ ምንም ያህል የመንግሥት የማስፈራራትና ሕጋዊ እርምጃ መውሰድ ሳይበግረው አሁንም በብቃት እየተንቀሳቀሰ ነው።</p>

<p>ባለፈው መጋቢት ወር 80 አባላት ያሉት የኢትዮጵያ ነፃ ፕሬስ ጋዜጠኞች ማኅበር ለ7 ዓመታት ያህል ከጠበቀ በህውላ በፍትህ ሚኒስቴር እንደ አንድ የሙያ ማህበር መመዝገብ ችሏል። ምንም እንኳ አብዛኞቹ ነፃ ጋዜጦች ከኤርትራ ጋር ጦርነት ሲካሄድ የኢትዮጵያ መንግሥት የወሰደውን አቋም ቢደግፉም የግሉ ፕሬስ ክፉኛ መንግስትን የሚተቹና ይደርሳል ያሉት የሰብዓዊ መብት ረገጣ አጋልጠው ፅፈዋል።</p>

<p>የኢትዮጵያ ሕገ መንግሥት ዜጐች በአደባባይ የፈለጉትን ርዕስ መርጠው የመወያየት ነፃነት እንዳላቸው ይደነᎳል። መንግሥት ግን ይህን ራሱ ያረጋገጠውን ሕግ በስራ እንዳይተረጐም ሲከላከል ይ ታያል። ለምሳሌ የኢትዮጵያ መንግስት ተቃዋሚ ናቸው የሚላቸውን የኢትዮጵያ መምህራን ማህበርንና የሰብዓዊ መብት ሊግን እንቅስቃሴዎች ይቃወማል ሆኖም ግን ካለፈው ግንቦት ብሔራዊ ምርጫ በፊት በርካታ ቡድኖች በአዲስ አበባና በሌሎች ከተሞች በኢህአዴግና በተቃዋሚዎች መካከል ውይይት አካሂዶ በብሔራዊው ቴሌቪዥን ተሰራጭቷል። በክርክሩ ወቅትም የተቃዋሚው ፓርቲ ዕጩዎች በኢህአዴግ ዕጩዎችና ፓርቲው ላይ የከረሩ ትችቶችን ሰንዝረዋል።</p>

<p>ሕገ መንግሥቱ በኢትዮጵያ የሃይማኖት ነፃነት መኖሩን ይገልፃል። መንግስትም ብዙውን ጊዜ ይህን መብት ሲያከብር ይታያል። ሆኖም አንዳንድ ባለሥልጣናት እነዚህን መብቶች ሲጥሱ ይታያሉ። መንግሥት የሃይማኖት ቡድኖች እንዲመዘገቡ ይጠይቃል። ከመንግሥት ነፃ የሆኑ የሃይማኖት ተቋማትም በየዓመቱ የሚያሳድስቱ ምዝገባ በፍትሕ ሚኒስቴር እንዲፈፅሙ ይጠይቃል። አሁን ባለው ሕግ መሠረት በልማት ሥራ ላይ የተሰማራ ሃይማኖታዊ ድርጅት የልማት ሥራውን በተናጠል በኤን.ጂ.ኦ መልክ ማስመዝገብ ይጠበቅበታል።</p>

<p>መንግሥት ሠራተኞችን ላላስመዘገበ ድርጅት ቪዛ አይሰጥም፣ ከቀረጥ ነፃ በሆነ መልክ ዕቃ መግዛት አይችሉም። ከጆሆቫ ምስክሮች በቀር የሃይማኖት ድርጅቶች ሁሉም ነፃ የመንግሥት መሬት ለቤተክርስቲያን፣ ለት/ቤት፣ ለሆስፒታልና ለመካነ መቃብር መስሪያ ይሰጣል። በአገሪቱ በአሁኑ ጊዜ ከ6 ሺህ በላይ የጀሆቫ ምስክሮች አሉ። ኤርትራውያን ከሆኑ በአገራቸው ጭቆና ስለሚደርስባቸው መንግሥት ያለማባረር ፖሊሲውን እንደቀጠለ ነው። የወንጌላውያን አብያተ ክርስቲያን መሪዎች መጽሀፍ ቅዱስ ወደአገር ውስጥ ለማስገባት ጥብቅ ሕጎች ማነቆ ሆነውብናል ሲሉ ያማርራሉ፣ ቀረጡም ክፉኛ መወደዱን ይናገራሉ።</p>

<p>በመጨረሻም የኢትዮጵያ ሕገ መንግሥት የሰራተኞች ማህበራት የማቋቋምና የመመዝገብ ነፃነት እንዳላቸው ይገልፃል። በ1993 ዓ.ም (እ.ኤ.አ) የወጣው የሌበር አዋጅ ግን በተለይ ነጥሎ መምህራንና የመንግሥት ሠራተኞች (ይህም ዳኞችን፣ ጠበቆችንና የደህንነት ሰራተኞች ያጠቃልላል) በማህበር እንዳይደራጁ ይከለክላል። አስፈላጊ አገልግሎት ሰጪ ያላቸውን ሰራተኞች በስራ ማቆም አድማ እንዳሳተፉ ይኸው ሕግ ያግዳል። ቀድሞ 120 ሺህ አባላት የነበሩት የኢትዮጵያ መምህራን ማህበር በመንግሥት ከሚደርስበት ማስፈራሪያና ልዩ ልዩ ማገዛ ዛሬ ቁጥሩ መንምኖ ይታያል። እንቅስቃሴውም ቀንሷል። እልኦ ከኢትዮጵያ መምህራን ማህበር በደረሰው አቤቱታ መሰረት በመንግሥቱ ላይ የከረረ ትችት ሰንዝሯል። የኢመማ ፕሬዝዳንት ዶ/ር ታዬ ወ/ሰማያት እ.ኤ.አ በ1999 ላይ አመፅ በመቀስቀስ ተከሰው 15 ዓመት እስራት ተፈርዶባቸዋል ይላል የዩናይትድ ስቴትስ የውጭ ጉዳይ መ/ቤት በኢትዮጵያ ሰብዓዊ መብት አያያዝን አስመልክቶ ባወጣው ሪፖርት።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 26 ቀን 1993</a></p>

</body>
</html>	
