<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕወሓት ስብሰባ ዓርብ ሌሊት እነ ስዬን በማግለል ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሕወሓት ስብሰባ ዓርብ ሌሊት እነ ስዬን በማግለል ተጠናቀቀ</h1>


<p>ኢትዮጵያን በዋናነትና በበላይነት የሚመሩት የሕዝባዊ ወያኔ ሓርነት ትግራይ አመራር አባላት በቅርቡ ያካሄዱት የማዕከላዊ ኮሚቴ ስብሰባ ተጠናቋል። ይህ ከፍተኛ ልዩነት የታየበት አለመግባባት የሰፈነበት ስብሰባ ቁልፍ ቁልፍ የሆኑ ሰዎችን ከአመራር አባልነትና ከአስተዳደር ስልጣን እንዲነሱ በመወሰን በአቶ መለስ ዜናዊ ቡድን የበላይነት መጠናቀቁን ከውስጥ አዋቂ ምንጮች የሾለከው መረጃ ያመለክታል። የነአቶ ስዬ አብርሃ ቡድን ለድርጅቱ አባላት በህዝቡ ያሰራጩት መግለጫም ይህንን ያረጋግጣል።</p>

<p>የኢትዮ ኤርትራን ጉዳይ ጨምሮ በተለያዩ የመንግስት ፖሊሲዎች ላይ እንደመከረ የሚነገርለት ይህ ስብሰባ ከሙስና ጋር በተያያዘም መወነጃጀሎች የነበሩበት እንደነበረም መገንዘብ ተችሏል።</p>

<p>30 የሚሆኑት የሕወሓት ማዕከላዊ ኮሚቴ አባላት በአዲስ አበባ ሂልተን ሆቴል ያደረጉት ስብሰባ ሕወሓትን ከአቶ መለስ ዜናዊ በፊት የመሩት አቶ አባይ ፀሐዬን ጨምሮ ከፍተኛ የፓርቲው አመራር አባላት ከማዕከላዊ ኮሚቴ አባልነታቸው እንዲነሱ የተወሰነ መሆኑም ታውቋል። በኢትዮጵያ ፖለቲካ ውስጥ ወሳኝ ከሆኑት ሰባቱ የሕወሓት ፖሊት ቢሮ አባላት አቶ አባይ ፀሀዬን ጨምሮ አምስቱ ማለትም አቶ ተወልደ ወ/ማርያሜ በሽግግሩ ወቅት የመከላከያ ሚኒስትር የነበሩትና ዛሬ የኤፈርት ሥራ አስኪያጅ የሆኑት አቶ ስዬ አብርሄ አቶ ዓለም ሰገድ ገብረአምላክና የትግራይ ክልል ርዕሰ መስተዳደር ገብሩ አስራት ከማዕከላዊ ኮሚቴ አባልነታቸው እንዲነሱ በእነ አቶ መለስ ዜናዊ ቡድን መወሰኑን መረዳት ተችሏል። ከነአቶ አባይ ፀሐዬ ጋር ተመሳሳይ አቋም በማራማዳቸው የትግራይ ክልል የቀድሞ ዋና ፀሐፊ ወ/ሮ አረጋሽ አዳኔ የቀድሞው የፖሊስ ኮሚሽነር አቶ ሃሰን ሽፌ በአስመራ የኢትዮጵያ አምባሳደር የነበሩት አውአሎም ወልዴ የክልሎች ዘርፍ ኃላፊ ቢተው በላይን ጨምሮ በአጠቃላይ አስራት ሁለት የማዕከላዊ ኮሚቴ አባላት በነአቶ መለስ ቡድን ከማዕከላዊ ኮሚዐ አባልነታቸው ተባረዋል። ተባባሪዎቹ ውሳኔውን እንደማይቀበሉት በመግለፅ ልዩነቱ ለአጠቃላይ ጉባዔው እንዲቀርብ ጠይቀዋል። ልዩነቱ ከመቼ ጀምሮ እንደተፈጠረና ሂደቱን በተመለከተ በትግርኛ ያዘጋጁትን ጹሑፍ ለአባላትና ለደጋፊዎቻቸው በትነዋል።</p>

<p>የሕወሓት ማዕከላዊ ኮሚቴ ስብሰባ ከሚደረግበት ወቅት ጀምሮ በግንባርም ሆነ በየትኛውም ሥፍራ ለሚገኘው ሠራዊት የአንደኛ ደረጃ የተጠንቀቅ ትዐዛዝ እንደተሰጠ ከመነገሩም በላይ በፍቃድ ላይ የሚገኙ ወታደሮችም ወደየጦር ክፍሎቻቸው እንዲመለሱ ትዕዛዝ የደረሳቸው መሆኑን የቅርብ ምንጮች ይናገራልኡ።</p>

<p>የሕወሓት ማዕከላዊ ኮሚቴ አባላት ስብሰባ ዓርብ ከሌሊቱ ሰባት ሰዓት አካባቢ ከተጠናቀቀ በኋላ በማግስቱ ቅዳሜ የኢህአዴግ ማዕከላዊ ኮሚቴ ስብሰባ እንደተካሄደና በሕወሓት በኩል የተወሰደው እርምጃ እንደተነገራቸውም የቅርብ ምንጮች ያክሉበታል።</p>

<p>የሕወሓት ማዕከላዊ ኮሚቴ ስብሰባ የተጠቀሱትን የፓርቲ አመራር አባላትን ከማስወገድ ባሻገር ገር አንዳንዶቹ ይታሰሩ የሚል ግፊት የተንፀባረቀበት ቢሆንም 80 ሺህ ያህል በሚሆኑት የፓርቲው አባላትና በሠራዊቱ መካከል መከፋፈል እንዳይፈጠርና ጉዳት እንዳያስከትል በሚል የታለፈ መሆኑን ይነገራል።</p>

<p>በዚህ ግምገማ ሂደት ላይ ከመድረኩ እንዲቅሩ የተደረጉት የሕወሓት መሪዎች ሕወሓትን ከመመስረት አንስቶ በአመራር ውስጥ በከፍተኛ ደረጃ ሲሳተፉ የቆዩ ከመሆናቸውም ባሻገር በኢትዮ ኤርትራ ጦርነት ወቅት ጠንካራ ፀረ ኤርትራ አቋም የነበራቸው መሆኑም ይነገራል። በዚህ ረገድ አቶ ስዬ አብርሄ አቶ አባይ ፀሀዬና አቶ ገብሩ አስራት በአደባባይ ይህን አቋም በማንፀባረቅ ይጠቀሳሉ። ስዬ አብርሃ ጥሪ የተደረገላቸውን የቀድሞ ሠራዊት አባላት በቀድሞ ታጠቅ ጦር ሰፈር በጎበኙበት ወቅት «ያለፈውን እርሱን የወንድማማቾች ጦርነት ነበሬ ያንን እርሱት ኮ/ል አስናቀ ወንድሜ ነው ኮ/ል ግርማ ወንድሜ ነው» በማለት አቅፈው በመሳም በቦታው የነበሩትን የቀድሞ ሠራዊት ከማስጨብጨባቸውም በላይ የአቶ ስዬ አቋም በወቅቱ በአዎንታዊ መልኩ ታዬቶ «የአቶ ስዬ አብርሃ የብሔራዊ እርቅ መና አንዳይቀር»፡በማለት የቀድሞ መለዮ ለባሾች ከጀርመን መግለጻቸው ይታወሳል።</p>

<p>አሁን ከአመራር የተወገዱት የሕወሓት አመራሮች የልዩነታቸው ዋናው መንስዔ የኤርትራ ጉዳይ እንደሆነ መግለጫ አውጥተዋል። ይህም ከጦርነቱ መከሰት ጊዜ ጀምሮ ልዩነት እንደነበር ከማመልከት ባሻገር የነስዬ ቡድን ያወጣው መግለጫ ማረጋገጫ ይሆናል።</p>

<p>አሁን የተመታውና ከመድረኩ እንዲርቅ የተደረገው አክራሪ የሚባለው ቡድን መሆኑ ነው፤ በአቶ ተወልደ ወ/ማርዬ በአቶ ስዬ አብርሃና በአቶ ዓለም ሰገድ ገብረአምላክ የሚመራው ቡድን በአቶ መለስ ዜናዊና በአቶ ስዩም መስፍን በሚመራው ቡድን ተበልጦ ከመድረክ ቢገፋም ይህ ቡድን ተሰሚነት ያለውና በርካታ ተከታዮች እንዳሉት ይታመናል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 12 ቀን 1993</a></p>

</body>
</html>
