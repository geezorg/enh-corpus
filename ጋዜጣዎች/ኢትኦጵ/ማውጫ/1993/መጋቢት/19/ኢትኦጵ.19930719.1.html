<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስለሕወሓት መከፋፈል ወቅታዊ ሪፖርታዥ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስለሕወሓት መከፋፈል ወቅታዊ ሪፖርታዥ</h1>


<p>በሕወሓት ማዕከላዊ ኮሚቴ ውስጥ የተፈጠረውና 12 የማዕከላዊ ኮሚቴ አባላት በመገለላቸው ሳቢያ የተከተለው ውጥረት ይረግብ ዘንድ የኢህአዴግ ምክር ቤትና የኢህአዴግ አባል ድርጅት መሪዎች ከሣምንቱ አጋማሽ ጀምሮ ከፍተኛ የፖለቲካ ሥራዎችን በመሥራት ላይ ናቸው። በመገናኛ ብዙሃን መግለጫ ከመስጠት ባሻገር የሕወሓት አባላትንና ደጋፊዎችን እንዲሁም በሕወሓት ስውርና ግልፅ ተፅዕኖ ስር የሚገኙ ፓርቲዎችን አባላትን የፖሊስ ኃላፊዎችን የፀጥታ ሠራተኞንና የመሳሰሉትን በማነጋገር ክትትልና ጥንቃቄዎች እንዲደረጉ በማሳሰብ ከፍተኛ ሥራዎች በመስራት ላይ ናቸው። በትናትናውም ዕለት በተለያዩ መስሪያ ቤቶች ስብሰባዎች ቀጥለዋል። ከአመራር የተገለሉት 12ቱ የማዕከላዊ ኮሚቴ አባላት ደግሞ አሁን የትና በምን ሁኔታ ላይ እንደሚገኙ በግልፅ የሚታወቅ ነገር የለም። ይሁንና አቶ ገብሩን ጨምሮ አንዳንዶቹ በትግራይ እንደሚገኙ ሲነገር፣ ከፊሎቹ ደግሞ በአዲስ አበባ መሆናቸውን ውስጥ አዋቂዎች ይገልፃሉ።</p>

<p>12ቱም የማዕከላዊ ኮሚቴ አባላት በሕወሓትም ሆነ በኢህአዴግ ውስጥ የነበራቸውን ኃላፊነት እንዲለቁ ከመደረጉም በላይ ንብረቶችን እንዲያስረክቡም በይፋ ታዘዋል። በይፋ ከተነገረው በተጨማሪ አጃቢዎቻቸው ትጥቅ ፈተዋል። አቶ ስዬ አብርሃ አጠቃላይ የሕወሓት ኩባንያዎችን በበላይነት ከሚመራው ከትግራይ መልሶ ማቋቋም (ኤፈርት) ሥራ አስኪያጅነታቸው ተነስተው በምትካቸው የመስፍን ኢንጂነሪንግ የቦርድ ሊቀመንበር የሆኑት አቶ አርከበ ዕቁባይ እንደተኳቸው ተመልክቷል። አቶ አርከበ በአቶ መለስ ቡድን ውስጥ ካሉት የማዕከላዊ ኮሚቴ አባላት አንዱ ናቸው። የኢህአዴግ የፕሮፓጋንዳ ኃላፊ የሆኑት አቶ ዓለም ሰገድ ገ/አምላክም ይህንን ቦታ ለብአዴኑ አመራር አባል አቶ በረከት ስምዖን እንዲያስረክቡ ተደርጓል። አቶ በረከት ስምዖን ጐንደር ተወልደው ያደጉ ኤርትራዊ መሆናቸው ብዙ የተባለለት ነው። በትግራይ የሕወሓት የፕሮፓጋንዳ ኃላፊ የሆኑት አቶ ገ/ሚካኤል ኃይሉ በእነ አቶ መለስ ቡድን አባል አባይ ወልዱ ተተክተዋል። የሕወሓትን ገንዘብ ከሚያንቀሳቅሱት አንዱ አቶ አባይ ፀሐዬ በመሆናቸው እርሳቸውም ገንዘብ እንዲያስረክቡ የተጠየቁ ሲሆን ገንዘቡን ለማውጣትም ሆነ በሌላ ስም እንዲንቀሳቀስ አለመፍቀዳቸውን የሚገልፁ ምንጮች አሉ። በሕወሓት ውስጥ የተፈጠረው ልዩነት ሠራዊቱ ድረስ ይወርዳል ተብሎ እየተፈራ ሲሆን እነአቶ መለስ ሂደቱ እዚያ ሳይደርስ ለመቅጨት እየሞከሩ ነው። በዚህ በሕወሓት ውስጥ የተፈጠረውን ሁኔታ አስመልክቶ ትግራውያን ለዲሞክራሲ ዓለም አቀፍ ኮሚቴ የተባለ ድርጅት መላው ሕዝብ ሠራዊቱና ነፃው ፕሬስ ከነስዬ ጎን በመሰለፍ የኤርትራውያን የበላይነት መቅጨት ይገባዋል ብሏል። በዚህ ሕወሓት ማዕከላዊ ኮሚቴ ውስጥ የተፈጠረውን ውዝግብ በማስመልከት የተጠናቀረውን ዘገባ እንደሚከተለው ይቀርባል።</p>

<p><span class="underline">በችግሩ ውስጥ የውጭ ኃይሎች ሚና</span></p>

<p>በዚህ ሕወሓት አመራር መካከል በተፈጠረው አለመግባባት ሳቢያ የአቶ መለስ ቡድን አሸናፊነቱን ያገኘ ይመስላል፤ አቶ መለስ ሕወሓትንም ሆነ ኢህአዴግን የመሰነጣጠቁ ሙከራ ሙሉ በሙሉ እንደከሸፈም ተናግረዋል። በአሸናፊነት መውጣታቸውንም ገልፀዋል። አቶ መለስ አሸንፈው መውጣታቸው ምልክት ባሳየበት ባለፈው ሣምንት አጋማሽ ዓለም አቀፉ የገንዘብ ድርጅት 118 ሚሊዮን ዶላር ብድር ፈቅዷል፤ ከውዝግቡ በስተጀርባ የውጭ ኃይል እጅ አለበት ለሚሉ ወገኖችም ይህ እንደማሳያ ሆኗል፤ የእነስዬ ቡድን አቶ መለስን የሚወነጅለው በምዕራብ አፍቃሪነትና በኢምፔሪያሊዝም ተገዢነት ጭምር መሆኑም እንደማጠናከሪያ ሊጠቀስ ይችላል። በዚህ ግርግር ውስጥ የኤርትራ ሚዲያዎች አንዲትም ነገር አለመተንፈሳቸውን ከውጭ ጣልቃ ገብነቱ ጋር የሚያያዙም አሉ። አንድ ተራ ወታደር ምርኮ በገባ ቁጥር ዜና የሚያውጀው በኢትዮጵያ ግዛት የተከሰቱ ነገሮችን ወዲያው ተከታትሎ ይፋ የሚያደርገው የኤርትራ ሬዲዮ በዚህ ከፍተኛ ፖለቲካዊ ቀውስ ዝምታን መምረጡ በምዕራባውያን መንግሥት ግፊት ነው የሚሉ አሉ። የኤርትራ ሬዲዮ ስለጉዳዩ ከዘገበ በፀረ ሻዕቢያነት በእጅጉ የሚታወቁትን እነስዬ አብርሃን ይበልጥ የመጫን አዝማሚያ ያሳያል ተብሎ ይገመታል። ይህ ደግሞ እነአቶ መለስን የሕዝብ ድጋፍ ስለሚነሳቸው የተባረረውን ቡድን ደግሞ ለመቀስቀሻነት ስለሚያግዘው ከእነአቶ መለስ ጀርባ ቆመዋል የሚባሉት ምዕራባውያን ኤርትራ በጉዳዩ ላይ ዝምታን እንድትመርጥ ሳያሳስቡ እንዳልቀሩ ተገምቷል።</p>

<p><span class="underline">የኢህአዴግ አባል ድርጅት መሪዎች መግለጫ</span></p>

<p>የኢህአዴግ ም/ቤት የሶስት ቀናት ጉባዔውን ሲያጠናቅቅ እነስዬን በማውገዝና በመዝለፍ መግለጫ ማውጣቱ ይህን በመንግሥት መገናኛ ብዙሃን በስፋት መስተጋባቱ ይታወሳል ይህንንም መግለጫ ተከትለው የኢህአዴግ አባል ድርጅት መሪዎች አቶ መለስ ዜናዊ፣ አቶ አዲሱ ለገሰ፣ አቶ ኩማ ደመቅሳ፣ ዶ/ር ካሱ ኢላላ፣ አቶ አባተ ኪሾ በዚሁ ጉዳይ ላይ በጋራ መግለጫ ሰጥተዋል።</p>

<p>በ5ቱ ካድሬ ጋዜጠኞችና በ5ቱ የድርጅት መሪዎች መካከል በተካሄደው በዚህ ቃለምልልስ በአቶ መለስ በኩል ከሚሰጡ አንዳንድ ማብራሪያዎች ውጭ ሌሎቹ በጉዳዩ ላይ የነጠሩ አስተያየቶችን በመሰንዘር ግንዛቤን ከማስጨበጥ ይልቅ አቶ መለስንና በዙሪያቸው የተሰባሰቡትን ለማስደሰት በእጅጉ የተጨነቁ መስለው ታይተዋል። በተለይ የብአዴኑ አቶ አዲሱ ለገሰና የደኢሕአዴጉ ካሱ ኢላላ በዚህ ረገድ በግንባር ቀደምትነው ይጠቀሳሉ። በተለይ አቶ አዲሱ ከአቶ መለስ በላይ በአቶ መለስ ላይ ስለተሰነዘረው የኤርትራዊነትና የሀገር ሻጭነት ውንጀላ ምላሽ ሲሰጡ መታየታቸው ተባባሪዎችን «ዘረኛ» ሲሉ ደጋግመው መግለፃቸው ብዙዎችን አስገርሟል። አንዳንድ የትግራይ ተወላጆች አቶ መለስን የሚደግፉ ጭምር አቶ አዲሱ ለገሰ በተገለሉት የሕወሓት መሪዎች ላይ የሰነዘሩት ዘለፋ በእጅጉ እንዳሳዘናቸው ከማሳዘንም አልፎ እንዳበሸቃቸው ይገልፃሉ «አዲሱ ለገሰ ገብሩ አስራትንና ስዬ አብርሃን የመናገርና የመተችት የሞራል ብቃት የለውም» በማለትም ያክሉበታል።</p>

<p>አቶ መለስ እነዚህን የኢህአዴግ አባል ድርጅት መሪዎችን አሰባስበውና አስተባብረው በተቀናቃኞቻቸው ላይ የከፈቱት ዘመቻ የራሳቸውን ተከታዮቻቸውን ጭምር በተለይም ታጋዩን ክፍል ቅር ከማሰኘት አልፎ ሊሄድና ውጥረትን ከማባስ አኳይም አስተዋፅዖ እንደሚኖረው ተመልካቾች ይናገራሉ። «የተገለሉት የሕወሓት አመራር አባላት የፈለገው መስዋዕትነት ተከፍሎ ወደድርጅታቸው ይመለሱ» የሚሉ ታጋዮች ባሉበት አቶ መለስ እነአዲሱን አስተባብረው ተቀናቃኞቻቸውን ማስተቸታቸው ለጊዜው ማረጋጊያ ሆኖ ቢታያቸውም በአንፃሩ የደጋፊያቸውን ቁጥር ሊያሳሳው እንደሚችልም የሚገልፁ አሉ።</p>

<p><span class="underline">ማን ያሸንፋል? ምንስ ይከተላል?</span></p>

<p>አሁን ባለው ሁኔታ የጠ/ሚ/ር መለስ ቡድን አሸንፎ የወጣ ቢመስልም የኦዲት ኮሚሽኑ የእነ አቶ መለስን ርምጃ ከማውገዝ አልተቆጠበም። የትግራና የአዲስ አበባ የሕወሓት ካድሬዎች ለኦዲት ኮሚሽኑ የሰጡት ማሳሰቢያም ማስፈራሪያ እንጂ ሕግን ያጣቀሰ ባለመሆኑ በሕወሓት ትግል ረዥም ዓመታት የቆዩት የኦዲት ኮሚሽን አባላት እነሕቡር ገ/ኪዳን በመግለጫው ደንብረው ውሳኔያቸውን ይቀለብሳሉ ተብሎ አይገመትም። ይህ ከሆነ ደግሞ በጠቅላላው ጉባዔ ወቅት እነአቶ ስዬ ሕጋዊ መከራከሪያ ስለሚኖራችው ይህም በኦዲት ኮሚሽኑ ሪፖርት ጭምር ስለሚደገፍ ቢያን ወደማዕከላዊ ኮሚቴ አባልነታቸው ይመለሳሉ ተብሎ ይታመናል። እነሱ ከተመለሱ ደግሞ በሚያነሷቸው ጥያቄዎች የእነመለስ ቡድን በይበልጥም አቶ መለስ ጥያቄ ውስጥ ይገባሉ። አቶ መለስ ሁኔታው እዚያ ሳይደርስ ግለሰቦችን በማሰርና በመሳሰሉት ለማግለል ቢሞክሩ የሚያስከትለው ውጤት የከፋ መሆኑን ታዛቢዎች ይናገራሉ። እነዚህ ጫፍ ላይ የነበሩትና ትግሉን ለረዥም ዓመታት የመሩ ሰዎችን እንደታምራት ላይኔ ማሰር የማይቻል መሆኑን ታዛቢዎች ይገልፃሉ። እነዚህ የተገለሉት የሕወሓት ማዕከላዊ ኮሚቴ አባላት የድርጅቱን ንብረትና ኃላፊነታቸውን እንዲያስረክቡ በይፋ የተገለፀላቸው ከመሆኑም በላይ እንቅስቃሴያቸው የተገደበ ቢሆንም በተከታዮቻቸው አማካይነት የእነርሱን ተቆርቋሪነት የሌላውን ወገን ከሐዲነት የሚያሳይ ሥራ ላይ በመስራት ላይ መሆናቸውን አንዳንድ ምንጮች ይገልፃሉ። ስለዚህ እከሌ ያሸንፋል ብሎ ከወዲሁ በእርግጠኝነት ለመናገር አስቸጋሪ ከመሆኑም በላይ ምን ሊከተል እንደሚችልም ከወዲሁ መተንበይ እንደሚከብድ ታዛቢዎች ይገልፃሉ።</p>

<p><span class="underline">የሕዝቡ ስሜት</span></p>

<p>በሕወሓት ማዕከላዊ ኮሚቴ ውስጥ የተፈጠረው ቀውስ በራሳቸው በተባባሪዎቹ ይፋ ከሆነና ይህም ከዛሬ ሳምንት ጀምሮ በጋዜጦች ላይ መውጣት ከጀመረ ወዲህ አብዛኛው ሕዝብ በነገሩ እጅግ መደነቁትን የዚያኑ ያህልም «እግዜር እያሳየን ነው» በሚል መደሰቱን ያሰባሰብነው የሕዝብ አስተያየት ያስረዳል። በአንፃሩ በገዢዎች ሰፈር የተጠለሉና በድርጅት አባልነት የሚንቀሳቀሱ ግለሰቦች ደግሞ በእጅጉ መደናገጣቸውን ከመደንገጥም ብዛት ራሳቸውን ለማረጋጋት የጋዜጦቹን ዘገባ ውሸት ነው እስከማለት መድረሳቸውን ተገንዘበናል። ይሁንና ሰሞኑን በኢትዮጵያ ውስጥ የሚካሄደው የአፍሪካ ወጣቶች ሻምፒዮና የሕዝቡን ስሜት ሰርቆታል።</p>

<p><span class="underline">ሕዝቡ እነማንን ይደግፋል?</span></p>

<p>አብዛኛው ሕዝብ ባለፉት 10 ዓመታት የተፈጸመበትን በደል ግፍና መከራ በወያኔዎች የተፈፀመበት እንደሆነም ቢያንም ሕዝቡ በመተላለቅ ያለው ያለው እነርሱ ባመጡት የጐሣ ፖለቲካ መሆኑን ቢገነዘብም በዚህ ረገድ እነስዬ አለም ወገግሎባላይዜሽን በሚሄዱበት ዘመን ውስጥ ኤምፔሪያሊዝም ይውደም በማለት በየመግለጫዎቻቸው የሚያሰሙት መፈክር ግራ ያጋባቸው የአቶ መለስ ቡድን እስከመጨረሻው አሸንፎ እንዲወጣ ይፈልጋሉ። በአንፃሩ ደግሞ አቶ መለስ ዜናዊ አሸንፎ መውጣት በሕዝብ ዘንድ የተጠሉት የክልልና በተዋረድ ያሉ አስተዳዳሪዎች አሁንም በዚያው በአገልጋይነት ወንበራቸው ላይ እንዲቀጥሉ ስለሚያደርግ የአቶ መለስ በበላይነት መውጣትም አልተወደደም።</p>

<p><span class="underline">ተቃዋሚ ፓርቲዎች</span></p>

<p>በሕወሓት ማዕከላዊ ኮሚቴ ውስጥ የተፈጠረውንና መቋጫ ያልተበጀለትን ውዝግብ በተመለከተ በሀገር ውስጥና በውጭ የሚገኙ የተቃውሞ ኃይላት መግለጫ ማውጣት ጀምረዋል። የኦሮሞ ነፃነት ግንባር /ኦነግ/ እና የኢትዮጵያ ዴሞክራሲያዊ ፓርቲ /ኢዴፓ/ በዚህ ረገድ ግንባር ቀደም ሆነዋል።</p>

<p>የኦሮሞ ነፃነት ግንባር ከትናንት በስቲያ ሰኞ ባወጣው መግለጫ አሁን በሕወሓት ውስጥ የተፈጠረው ቀውስ የኢትዮጵያ የፖለቲካ መድረክ ምን ያህል ጠባብና የአንድ ብሔረሰብ የበላይነት እንዳለ አመልካች ነው ብሏል። ቀውሱ የኢትዮጵያን የፖለቲካ ሁኔታ ለማስፋትና እ/ኤ/አ በ1991 ታቅዶ እንደነበረው ሁሉንም ዋና ዋና ወገኖች ለማሳተፍ አጋጣሚ እንደሚከፍትም ኦነግ ጠቅሷል። የኢትዮጵያ የፖለቲካ ሁኔታ በአካባቢው በጠቅላላ የተንፀባረቀ መሆኑንና ከኤርትራ ጋር ለተካሄደው ጦርነትም ዋና መንስዔ እንደነበር ገልጿል። «ራሳቸው ሰላም የሌላቸው ሀገሮች ለጐረቤቶቻቸው ወዳጅ አይሆኑም» ያለው ኦነግ የኢትዮጵያ ገዥ ፓርቲ በአካባቢውም ሆነ በሀገሪቱ ዘላቂ ሰላም እንዲሰፍን ከሁሉም ወገኖች ጋር ድርድር እንዲያካሂድ ጥሪ አቅርበዋል። ኤርትራም ለአካባቢው ሰላም እንደምትጥር በድጋሚ በይፋ ቃል እንድትገባም ጠይቋል። ኢዴፓም ትናንት ማምሻውን መግለጫ ማውጣቱ የታወቀ ሲሆን ዝርዝሩን ከጊዜ አኳያ ማቅረብ አልተቻለም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 19 ቀን 1993</a></p>

</body>
</html>	
