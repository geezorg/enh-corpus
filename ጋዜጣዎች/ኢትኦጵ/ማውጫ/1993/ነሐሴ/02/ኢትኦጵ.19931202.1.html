<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያውያን ዓለም አቀፍ ጉባዔ በለንደን ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያውያን ዓለም አቀፍ ጉባዔ በለንደን ተካሄደ</h1>


<p>ባለፈው ሐሙስ ሐምሌ 26 ቀን 1993 ዓ/ም በለንደን ከተማ የተደረገው የኢትዮጵያውያን ዓለም አቀፍ ጉባዔ አገራዊ ውሳኔዎችን በማሳለፍ መጠናቀቁን ከትላንት በስቲያ የተሰራጨው የጀርመን ድምፅ ሬዲዮ ዘገበ።</p>

<p>ጉባዔው ታዋቂ ኢትዮጵያውያን የፖለቲካና የሰብዓዊ መብት ተሟጋች ድርጅቶችን ጨምሮ የሲቪክ ማህበራት ተወካዮች የተገኙበት ሲሆን በውይይቱ ወቅት የኢትዮጵያ አንድነትና የብሔራዊ እርቀ ሰላም አስፈላጊነት ጐልቶ የታየበት እንደነበር የጀርመን ድምፅ ዜና አመልክቷል።</p>

<p>ጉባዔውን ያዘጋጁት የሲቪል ተግባር ማህበርና የኢትዮጵያውያን ተራድዖ ማህበር ናቸው። ሁለቱ ድርጅቶች ከፖለቲካ ወገናዊነት ነፃ የሆኑና ማንኛውም የፖለቲካ ፓርቲ የማይደግፉ ገለልተኛና ነፃ አቋም ያላቸው መሆናቸው በዘገባው ተመልክቷል። በኢትዮጵያ ስላለው የፍትህ መጓደልና የዘላቂ ሰላም አለመኖር የሰብዓዊ መብቶች መጣስ አንገብጋቢ ጥያቄዎች መሆናቸውን የመከረበት የለንደኑ ዓለም አቀፍ ጉባዔ በልማት ወደኋላ መቅረት የብሔራዊ እርቅ አለመውረድ ግንባር ቀደም የመወያያ ርዕሶች እንደነበሩ ከዜናው ለመረዳት ተችሏል።</p>

<p>ጉባዔው በእነዚህ ርዕሶች ላይ በስፋት ይነጋገር እንጂ በውይይቱ ወቅት ጐልቶ የተነሳው ጥያቄ የኢትዮጵያ አንድነት፣ የሕብረት አስፈላጊነትና የብሔራዊ እርቀ ሰላም መውረድ እንደሆነም ከዘገባው መረዳት ተችሏል። በዚህ ዓለም አቀፍ ጉባዔ ላይ ከአራቱም ማዕዘናት የተወጣጡ የፖለቲካና የሲቪክ ድርጅት ተወካዮች የተገኙ ሲሆን ኢህአዴግና የኦሮሞ ነፃነት ግንባር (ኦነግ) በዚህ ስብሰባ ላይ አልተገኙም። ሁለቱ ድርጅቶች በጉባዔው ይሳተፉ ዘንድ ጥሪ እንደተደረገላቸው መረዳት ተችሏል።</p>

<p>በዚህ ጉባዔ ላይ አንጋፋው ኢትዮጵያዊና የቀድሞው ጠ/ሚ/ር ልጅ ሚካኤል እምሩ የተገኙ ሲሆን የህወሃት መስራች የነበሩትና አሁን የትዴት ሊቀመንበር የሆኑት አቶ አረጋዊ በርሔ፣ የኢዴፓው አቶ ሙሼ ሰሙ እንዲሁም በቀድሞው ሥርዓት በጄኔቭ የኢትዮጵያ አምባሳደር የነበሩት አቶ ካሣ ከበደ በጉባዔው ላይ ንግግር አድርገዋል።</p>

<p>አቶ አረጋዊ በርሔ ለጉባዔው ባደረጉት ንግግር አገራችን ያለችበት የመከፋፈል አደጋ በዚህ ከቀጠለ ነገ አስከፊ ሁኔትና ትርምስ ሊቀሰቀስ ይችላል ሲሉ ስጋታቸውን ገልፀዋል። አክለውም ጊዜያዊ የድርጅት ጥቅምን ወደኋላ ትተን፣ ትንሽ ትልቅ ድርጅት ሳንባባል ለአገራችን ህልውናና ለሕዝባችን ደህንነት ስንል መተባበር ይጠበቅብናል ሲሉ አሳስበዋል። በአገራችን ህዝባዊ እርቀ ሰላም አስፈላጊ ነው ብለዋል።</p>

<p>ሌላው ተናጋሪ የኢዴፓ ተወካይ አቶ ሙሼ ሰሙ ሲሆኑ እርሳቸውም ድርጅታቸው የብሔራዊ እርቀ ሰላም ጥያቄ ለኢትዮጵያ ህዝብ ወቅታዊና አንገብጋቢ መሆኑን ጠቅሰው ይህ የብሔራዊ እርቅ ጥያቄ በዝምታ መታለፍ እንደሌለበት አሳስበዋል። ለዚህ አገራዊና ዋነኛ አጀንዳ ድርጅታቸው ኢዴፓ የፕሮግራሙ አንዱ አካል አድርጐ ሲንቀሳቀስ መቆየቱን ያስረዱት የኢዴፓ ተወካይ ሌሎችም የፖለቲካ ፓርቲዎች በዚህ ጥያቄ ዙሪያ ሰፋ ያለ ውይይት ያደርጉ ዘንድ ጋብዘዋል። አቶ ሙሼ ሰሙ ህወሓት መላዋን ኢትዮጵያን ከተቆጣጠረ በኋላ በምርኮ ስም ወደትግራይ ያጋዘውን የሀገርና የሕዝብ ሀብት መመለስ እንደሚገባውም በጉባዔው ላይ ማሳሰባቸውን ከቅርብ ምንጮች ለመረዳት ተችሏል። አቶ ሙሼ ሰሙ የኢዴፓ ቅስቀሳና ፕሮፓጋንዳ ኃላፊ ሲሆኑ በሚያዝያ አስሩ ግርግር «አደገኛ ሥራ ፈት» በሚል ለሁለት ወራት ያህል በዝዋይ ወህኒ ቤት የታሰሩ የአንድ የግል ባንክ ቅርንጫፍ ሥራ አስኪያጅ መሆናቸውን ይታወቃል። አቶ ሙሼ ሰሙ በሚቀጥለው ሳምንት ወደሀገር ቤት እንደሚመለሱም ከቅርብ ምንጮች ለመረዳት ተችሏል።</p>

<p>የኢትዮጵያ ሀገራዊ ጉባዔ ሊቀመንበር የሆኑት ዶ/ር ገበየሁ እጅጉ በበኩላችው ብሔራዊ እርቀ ሰላም ካልወረደ ልማት ፍትህና ዘላቂ ሰላም አይኖሩም ብለዋል። ለአገራችን እድገት ህብረተሰቡ ከፍተኛ ሚና እንዲጫወት ከተፈለገ አገራችን ከረሀብ፣ ከድህነትና ከበሽታ እንድትላቀቅ የምንሻ ከሆነ በፖለቲካ ድርጅቶችም ሆነ የጊዜው ፖለቲካ በፈጠረው ችግር በሕዝብ መካከል የተፈጠረውን አለመግባባት ወደሰላም ለማምጣት ብሔራዊ እርቅት ታላቅና መሰረታዊ ጥያቄ ከመሆኑም በላይ አስቸኳይ ምላሽ እንደሚያስፈልገው አሳስበዋል።</p>

<p>በዚሁ በዓለም አቀፉ የለንደን ጉባዔ ላይ የቀድሞው መንግሥት ከፍተኛ ባለሥልጣን የነበሩት አቶ ካሣ ከበደ ሌላው ተናጋሪ ነበሩ። አቶ ካሣ ስለብሔራዊ እርቅ አስፈላጊነት በግልፅ ውይይት ስንነጋገር ስለኢትዮጵያ ሠራተኞች ፓርቲ (ኢሠፓ) አባላት ዕጣ ፈንታም መመልከት አለብን ሲሉ ጉባዔውን ማሳሰባቸውን ከስፍራው የደረሰን ዜና ያስረዳል። የተዋጣላቸው አንደበ ርቱዕ ያላቸው የጀርመን ድምፁ ዘጋቢ እንደገለጠው ከሆነ በዚህ አባባላቸው አቶ ካሣ ከበደን የሞገተ ጉባዔተኛ አለመኖሩን ጨምሮ ገልጧል።</p>

<p>በተጨማሪም አቶ ካሣ በአገራችን ያለውን ነባራዊ ሁኔታ ለመለወጥ ከፍልስጤም ነፃ አውጪ ድርጅት በቂ ተሞክሮ ልንወስድ ይገባል በማለት የፍልስጤም ነፃ አውጭ ድርጅት ፒ ኤል ኦን እንደአብነት በመውሰድ የስደት መንግሥት መመስረት ይገባዋል ሲሉ ለጉባዔው አሳስበዋል። የፍልስጤም ነፃ አውጭ ድርጅት 16 የሚሆኑ የፖለቲካ ድርጅቶች ህብረት ተጠናክሮ የተመሰረተ መሆኑንም ለጉባዔው አስታውሰዋል። «የድርጅቱ መሪ ያሲር አረፋት አልፋታህ የተባለው የነፃነት ግንባር አባል ነበሩ። ሌሎችም እንዲሁ። እነዚህ በጋራ በመሆን መንግስት የመሰረቱት በስደት ላይ ሆነው ነው። ቀስ በቀስ መንግሥታቸው በዓለም እውቅና አግኝቶ በተሻለ ደረጃ ላይ ይገኛል። እኛ ኢትዮጵያውያንም የስደት መንግሥት ከማቋቋም ሊያግደን የሚችል አንዳችም ምክንያት የለም» ሲሉ ለጉባዔው አስረድተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 2 ቀን 1993</a></p>

</body>
</html>	
