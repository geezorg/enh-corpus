<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ልደቱ አያሌው ትናንት ፍ/ቤት ቀረቡ፤ ዛሬም እንደገና ይቀርባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ልደቱ አያሌው ትናንት ፍ/ቤት ቀረቡ፤ ዛሬም እንደገና ይቀርባሉ</h1>


<p>የአዲስ አበባ የፌዴራል የመጀመሪያ ደረጃ ፍ/ቤት 4ኛ ፍ/ብሄር ችሎት በነፃ የለቀቃቸውና የመንግስት ታጣቂዎች እንደገና ወደሸዋ ሮቢት የወሰዷቸው የኢዴፓ ዋና ፀሀፊ አቶ ልደቱ አያሌው በትናንትናው ዕለት ሸዋ ሮቢት ቀወት ፍ/ቤት መቅረባቸው ታውቋል። ጠበቃቸውና የኢዴፓ ም/ዋና ፀሐፊም በሳምንቱ መጀመሪያ ወደዛው አምርተዋል።</p>

<p>ሚያዝያ 10 ቀን 1993 ዓ.ም በአዲስ አበባ ከተማ ውስጥ ከተፈጠረው ሁኔታ ጋር በተያያዘ ሚያዝያ 11 ቀን 1993 ዓ.ም በቁጥጥር ስር የዋአሉትና ወደሸዋ ሮቢት ተሰደው ከሌሎች የኢዴፓ አመራሮችና ሌልቾ ዜጐች ጋር አሰቃቂ ህይወት ያሳለፉት አቶ ልደቱ አያሌው ቤተሰቦቻቸው በ«አካልን ነፃ በማውጣት» በፖሊስ ላይ ክስ በመመስረታቸው ፖሊስም ያሰረበትና ወይንም ተጠርጣሪውን የሚቆይበትን ምክንያት ባለመግለፁ ወይንም ምክንያቱ በፍ/ቤቱ ባለመታመኑ አቶ ልደቱ ግንቦት 30 ቀን 1993 ዓ.ም እንዲፈቱ ተወስኖ ተፈተው ነበር። ከሁለት ሳምንታት በኋላ እሁድ ሰኔ 17 ቀን 1993 ዓ.ም የፀጥታ ኃይሎች ከአንድ ሆቴል ውስጥ ይዘዋቸው መልሰው ወደሸዋ ሮቢት ወስደዋቸዋል። ሸዋ ሮቢት እንደደረሱም ፖሊስ ፍ/ቤት አቅርቦ የጊዜ ቀጠሮ ጠይቆባቸዋል። የጊዜ ቀጠሮ በጠየቀበትም ወቅት አቶ ልደቱ ሞባይል ቴሌፎናቸውን «ረብሻውን» ለማስተባበር ተጠቅመውበታል ሲል ወንጅሏል፣ ከርሳቸው ሞባይል ቴሌፎን በሌላ ሞባይል ቴሌፎን መመሪያውን እየተቀበለ አደጋውን ሲያደርስ የነበረውን ግለሰብ ወይንም ቡድን ፖሊስ አልጠቀሰም።</p>

<p>ፖሊስ ተጨማሪ የጊዜ ቀጠሮ በመጠየቁ አቶ ልደቱም የዋስትና ጥያቄ በማቅረባቸው ችሎቱ ውሳኔ ለመስጠት በትናትናው ዕለት ቀጠሮ ይዞ ነበር ሆኖም አቶ ልደቱ አያሌው ያቀረቡት የዋስትና ጥያቄ ለፖሊስ ከሰጡት ቃል ጋር ተያይዞ መቅረብ ስላለበትና ይህ ስላልተሟላ የዋስትናውን ጉዳይ ለመወሰን አልችልም ሲል ፍ/ቤቱ ውሳኔ መስጠቱን ከቅርብ ምንጮች ማረጋገጥ ተችሏል። ሆኖም የአቶ ልደቱ ጠበቃ ተጠርጣሪው እንደገና እንዲያዙ ማዘዣ ያወጣው የቀወት ፍ/ቤት ስለሆነ በዋስትናው ላይ ብይን ለመስጠት የግድ የፖሊስ ቃል መቅረብ የለበትም ሲሉ ተከራክረዋል። የጠበቃውን መሟገቻ ያዳመጠው ፍ/ቤት በጉዳዩ ላይ ውሳኔ ለመስጠት ለዛሬ ተለዋጭ ቀጠሮ ሰጥቷል።</p>

<p>አቶ ልደቱ አያሌው ተመልሰው ሸዋ ሮቢት ከተወሰዱ በኋላም በውሃ ወለድ በሽታ እንደገና እየተጠቁ መሆናቸውን ከቅርብ ምንጮች የተገኘው ዜና ሲያስረዳ ቅዳሜና እሁድ እንደማንኛውም እስረኛ በቤተሰብ እንደሚጐበኙም ለመረዳት ተችሏል። ስንቅና ተለዋጭ ልብስ ማስገባትም እንደሚቻል ታውቋል።</p>

<p>ከአቶ ልደቱ አያሌው ጋር ድጋሚ የተያዙት የኢዴፓ ሥራ አስፈፃሚ ኮሚቴ አባል አቶ ታዲዮስ ታንቱና አቶ ዳንኤል እዚያው ሸዋሮቢት በእስር ላይ መሆናቸው ይታወቃል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 4 ቀን 1993</a></p>

</body>
</html>	
