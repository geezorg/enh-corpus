<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትኦጵ ባልደረባ የግድያ ሙከራ ተደረገበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትኦጵ ባልደረባ የግድያ ሙከራ ተደረገበት</h2>


<p>የኢትኦጵ ጋዜጣና መጽሔት ዝግጅት ክፍል ባልዴባ በሆነው አርአያ ተስፋማርያም ላይ የግድያ ሙከራ ተደረገ፤ የግድያ ሙከራውን ያደረጉት የፌዴራል ፖሊስ ልብስ የለበሱ አራት ግለሰቦች መሆናቸውንም መረዳት ተችሏል። የኢትኦጵ ባልደረባ አርአያ ተስፋ ማርያም የግድያ ሙከራ የተደረገበት የዛሬ ሳምንት ረቡዕ መስከረም 20/1996 ዓ.ም ምሽት ላይ ነው።</p>

<p>አርአያ ተስፋ ማርያም በደረሰበት አደጋ አናቱ ሁለት ቦታ በከፍተኛ ደረጃ የተፈነከተ ሲሆን፣ የፊቱ ጥርስ ተሰብሯል፤ እጅና እግሩም ላይ በደረሰበት ድብደባ እንዲሁም ከድልድይ ወደ ወንዝ ሲወረውሩት ወገቡ ላይ በደረሰበት መቀጥቀጥ መንቀሳቀስ ከማይችልበት ደረጃ ላይ ደርሷል። የአይን ምስክሮች እንዲሁም ራሱ አርአያ ተስፋ ማርያምን በማነጋገር የተተናቀረው ዘገባ ቀጥሎ ቀርቧል።</p>

<p>በአርአያ ተስፋ ማርያም ላይ የግድያ ሙከራ እንዲደረግበት ምክንያት እንደሆነ የሚታመነው በኢትኦጵ ጋዜጣ በገጽ 7 "ከሕወሓት መንደር የቃረምኩት" በሚል ርዕስ በኢየሩሳሌም አርአያ ከሚዘጋጀው ፅሁፍ ጋር የተያያዘ ነው፤ በዚህ ፅሑፍ በሕወሃት ውስጥ ስላልሉ እቅስቃሴዎች እንዲሁም በትግራይ አካባቢ ከድንበሩ ጋር በተያያዘ የሚነሱ ተቃውሞዎችንና ተያያዥ ጉዳዮች በስፋት ሲዳሰስበት ቆይቷል፤ ይህንን ፅሁፍ የምታዘጋጀውን የኢትኦጵ ተባባሪ ለማግኘትና አድራሻዋን ለማወቅ በርካታ ሙከራዎች ተደርገዋል። ሆኖም የፀሐፊዋን ማንነትና አድራሻ ማወቅ ሳይቻል ሲቀር አርአያ ተስፋ ማርያም የሚለው ስያሜ ለኢየሩሳሌም አርአያ ይቀርባል በሚል ግምት ክትትል ሲደረግበት ቆይቷል፤ በሚያውቁት ሰዎች አማካይነትም ለማግባባትና ለማስፈራራትም ተሞክሯል።</p>

<p>አርአያ በመኖሪያ አድራሻው ጳጉሜ 6 ቀን 1995 ዓ/ም በየካ ክፍለ ከተማ ቀበሌ 06 ማሕተምና በቀበሌው ሊቀመንበር ፊርማ የተፃፈ ደብዳቤ ደርሶታል።እንዲህ ይላል፦</p>

<p>6/13/95<br/>
ለአቶ አርአያ ተስፋማርያም<br/>
መስከረም 2 ቀን 1996 ዓ/ም ከጠዋቱ 3:00 ሰዓት ቀበሌ 06 አስተዳደር ፅ/ቤት እንዲገኙ እናሳስባለን።<br/>

ከሰላምታ ጋር<br/>
የማይነበብ ፊርማ።</p>

<p>ይህ መጥሪያ የደረሰው አርአያ ተስፋ ማርያም በራሱ የግል ምክንያት በጥሪው ቀንና ሰአት ሳይገኝ ይቀራል። ሆኖም ቀኑ ካለፈ በኋላ "ለምን ነበር የፈለጋችሁኝ" ብሎ ቀበሌውን ይጠይቃል፤ የቀበሌው ሃላፊዎችም "የፈልግንህ እና አይደለንም፤ የፈለጉህ ደህነቶች ናቸው፤ በቀጠሮው ቀን ሁለት ሰአት ያህል ጠብቀውህ ነበር" በማለት ያስረዱታል። መስከረም 4 ቀን 1996 ቤቱ ስልክ ይደወላል፤ ስልኩን የደወሉት ሰዎች ትግራይ ልማት ማሕበር ጽ/ቤት ትፈለጋለህ ይሉታል፤ እዚያ ሲሄድም ቦሌ ወደሚገኘው ደህንነት ፅ/ቤት እንዲሄድ በማድረግ እዚያው ያነጋግሩታል። በ"ኢትኦጵ ጋዜጣ ላይ እየሩሳሌም አርአያ በሚል ስም የምትጽፈው አንተነህ ደርሰንብሃል፤ መረጃውን የሚሰጡህ እነማን ናቸው? ጠላታችን በሆነው ኢትኦጵ ጋዜጣ ላይ ከምትፅፍ ለምን ሌላ ጋዜጣ ላይ አትፅፍም" በማለት ያስጨንቁታል፤ ከነርሱ ጋር ለመስራት እንደሚቻልም ይነግሩታል፤ ጥሩ ክፍያ እንደሚሰጡትም በመግለፅ ያግባቡታል፤ ለዚህ ሁሉ ግን መረጃውን የሚሰጡትን ሰዎች ማጋለጥ እንዳለበት ይነግሩታል፤ በወቅቱ በጉዳዩ ላይ ምንም አስተያየት ለመስጠት ያልቻለውና ለማዳመጥ ብቻ የተገደደው አርአያ ተስፋ ማርያም በመጨረሻም እንዲያስብበት ግዜ እንደሰጡት በመግለፅ ያሰናብቱታል።</p>

<p>ይሄ በሆነ በ15ኛው ቀን ማለትም መስከረም 20/96 ምሽት አርአያ ወደቤቱ ሲያመራ የካ ክፍለ ከተማ ቀበሌ 06 (በለምዶ ቤላ የሚባለው አካባቢ) አቦ ድልድይ የተባለው ቦታ አካባቢ ሲቃረብ አንዲት መኪና በመቶ ሜትር ረርቀት ላይ ትታየዋለች፤ በዚያ ሰአትና የመንገድ መብራት በሌለበት መኪና መቆሙ ያልተለመደ በመሆኑ እየተጠራጠረ ሲጓዝ ጨለማ ውስጥ ያደፈጡ አራት ሰዎች ብቅ ይላሉ፤ በሆነ ነገር የታሰረ አሎሎ በሚመስል ነገር አናቱን ሁለቴ ይመቱና ይጥሉታል፤ በተኛበትም በብረት ዱላ በመቀጥቀጥ ካደከሙት በኋላ በድልድዩ ወደ ወንዙ ይወረውሩታል። አሁን ሁለት ሰዎች ሲነጋገሩ አርአያ እንደሰመመን ይሰማዋል። አንደኛው ሂድና ጨርሰው ብሎ በአማርኛ ሲናገር ሌላው በትግርኛ "ሞቷል" ብሎ ይናገራል፣ ወዲያውም መኪናቸውን አስጠግተው በመኪናው መብራት መሞት አለመሞቱን አረጋግጠው ይሄዳሉ። 3 ሰዓት ተኩል አካባቢ ወንዝ ውስጥ የተወረወረ አርአያ ተስፋ ማርያም ከተኩል ሰአት በኋላ ነፍስ ሲዘራ ደሙን እየዘራ እየተሳበ በወንዙ ዳር ወደሚገኝ ቤት በመሄድ በር ያንኳኳና ሰዎቹ ይከፍቱለታል፤ ሰዎቹ የጐረቤት ሰዎች በመሆናቸውና አርአያንም ስለሚያውቁት ተደናግጠው ለቤተሰቡ ይናገራሉ፤ ይዘውት ወደ ሆስፒታል ሲያመሩ የወረዳው ፖሊስ ይደርሳል፣ ስለሁኔታውም ይመዘግባል። የወረዳው ፖሊሶችም አርአያን ወደሕክምና ለማድረስ ቀና ትብብር እንዳደረጉ ተመልክቷል።</p>

<p>ምኒልክ ሆስፒታል የገባው አርአያ ተስፋ ማርያም የሆስፒታል ሐኪሞችና ሌሎች የሚመለከታቸው ወገኖች ባደረጉት ፈጣን እንቅስቃሴና እርብርብ አናቱ ሁለት ቦታ ተሰፍቶና ሌሎች ሕክምናዎች ተደረጐለት ሕይወቱ ሊተርፍ ችሏል። አርአያ በተወረወረበት ድልድይ ውስጥ ይዞት የነበረ ኢትኦጵ ጋዜጣና ባለአደራ የሚል መፅሄት በማግስቱ ሀሙስ ዘጠኝ ሰዓት ላይ ተገኝቷል።</p>

<p>ማንነቱን ያልገለፅ አንድ ሰው ሀሙስ ረፋዱ ላይ ኢትኦጵ ቢሮ በመደወል "ኢየሩሳሌም አርአያን እፈልጋለሁ" ይላል። ኢየሩሳሌም ለስራ ወጥታለች የሚል ምላሽ ሲሰጠው "ምኒልክ ሆስፒታል ተኝታለች" በማለት ስልኩን ይዘጋል። ይህ ሰው አምስት ግዜያት ያህል በተደጋጋሚ ስልክ በመደወል እየሩሳሌን አርአያን አቅርቡልኝ እያለ የማረጋገጥ ስራ ለማከናወን ሞክሯል። በአርአያ ላይ የተፈፀመው የመንግደል ሙከራ በተመለከተ ድርጊቱን በማውገዝ ኢነጋማ መግለጫ አውጥቷል። ሁኔታዎችን በመከታተል ላይ መሆኑንም ገልጿል። ለሰብአዊ መብት ድርጅቶችም ጥሪ አቅርቧል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መስከረም 27 ቀን 1996</a></p>

</body>
</html>	














