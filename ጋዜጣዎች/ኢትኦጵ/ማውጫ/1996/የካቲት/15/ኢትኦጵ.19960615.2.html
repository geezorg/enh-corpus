<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"መንግስት ተጠያቂ ስለሆነ ነፃ አጣሪ ኮሚሽን ይቋቋም" ዶ/ር በየነ ጴጥሮስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"መንግስት ተጠያቂ ስለሆነ ነፃ አጣሪ ኮሚሽን ይቋቋም" ዶ/ር በየነ ጴጥሮስ</h2>


<p>አቶ አባይ ፀሐዬ "በጋምቤላ ክልል የፀጥታ ሁኔታ ማብራሪያ" በሚል በተዘጋጀው 14 ገፅ ፅሁፍ በቅድሚያ አስተያየታቸውን የሰጡት ዶ/ር በየነ ጴጥሮስ እንዲህ ብለዋል።</p>

<p>አለምን ያነጋገረውን ይህንን አሳሳቢ ሁኔታ ም/ቤቱ ለሶስት ወራት ያህል ሳያውቀውና ሳይነጋገርበት መቆየቱ ተገቢ እንዳልነበር ዶ/ር በየነ አስምረውበታል፤ መንግስት ከግጭቱ ማግስት ጀምሮ የግጭቱን መንስኤና ተዋናዮች በተመለከተ የሚሰጠው መግለጫ እርስ በርሱ የሚምታታ መሆኑን የገለፁት ዶ/ር በየነ ጴጥሮስ በሪፖርቱም ላይ ይኸው መምታታ መንፀባረቁን በዝርዝር አመላክተዋል። የመከላከያ ሰራዊቱን ጋምቤላ እንዲዘምት ትዕዛዝ የሰጠው ክፍል በሪፖርቱ ላይ ስላልተመለከተ ትዕዛዝ የሰጠው አካል ማን እንደሆነ ይነገረን? ሲሉም ጠየቀዋል። ታሕሳስ 3 ግጭቱ ሲቀሰቀስ እስከ ታሕሳስ 9/1996 ዓለም አቀፍ ቀይ መስቀልን ጨምሮ የሚመለከታቸው ወገኖች ወደ ጋምቤላ እንዳይገቡ የተደረገው ለምንድን ነው? በነዚህ 6 ቀናት መከላከያ ሠራዊቱ ምን ይሰራ ነበር? ሲሉም ዶ/ር በየነ ጠይቀዋል። የሟቾቹን ቁጥር በተመለከተ መንግስት የሰጠው ቁጥር ትክክል አይደለም፣ የተነገረን እጅግ አነስተኛ ነው ያሉት ዶ/ር በየነ ጴጥሮስ ሲቀጥሉም "የሞቱትን ሰዎች በስማቸው፣ በጾታ፣ ዕድሜ፣ በአካባቢ ተዘርዝሮ በአጠቃላይ ከ400 የሚበልጥ የሟቾች ስም በእጄ ይገኛል። እናንተ ግን መጀመሪያ የሰጣችሁን ቁጥር 56 ነበር፣ አሁን አራት ጨምራችሁ 60 ገብታችኋል፣ በአጠቃላይ 606 አኝዋኮች በጋምቤላ ዙሪያና በዲማ እና በሌሎችም ተገድለዋል።" ያሉት በየነ ጴጥሮስ የማቾችን ቁጥር በተመለከተ የተሟላና ዝርዝር ጉዳዩ ተጣርቶ መቅረብ አለበት ብለዋል።</p>

<p>የጋምቤላውን ግጭት በተመለከተ መንግስት ራሱ ተከሳሽ ስለሆነ ገልተኛ የሆነ ኮሚሽን ተቋቁሞ በግጭቱ ዙሪያ ምርመራ መደረግ እንዳለበት አሳስበዋል። ከተወካዮች ም/ቤት፣ መንግስታዊ ካልሆኑ ድርጅቶች ከየሐይማኖቱ ተወካዮች ያሉበት እንዲሁም ዩ.ኤን.ኤች.ሲ.አር ጭምር በታዛቢነት የሚሳተፉበት ልዩ ኮሚሽን ማቋቋም ችግሩን ለማስቆማና አግባብ ያለው መፍትሔ ለማስገኘት ያችለናል ሲሉ አመላክተዋል።</p>

<p>በጋምቤላ ክልል የጂካኦና የአኮቦ ወረዳ ሕዝብ ተወካይ የሆኑት አቶ ደቦል ማንሙዋል በበኩላቸው "ዕውነት እንነጋገር፣ መደባበቅ አያስፈልግም፤ የምንደብቀው የውጭ ጫና ፈርተን ይሆን? እጃችን ካለበት ተናግረን ይውጣልን እንጂ አንደባብቅ። የመከላከያ ሠራዊቱ በግድያ ውስጥ አልተሳተፈም የሚለው ሕዝቡን አስኮርፎታል፤ ሕዝቡን ሲጨፈጭፍ የነበረው የመከላከያ ሰራዊቱ ነው፤ መደባለቅ አያስፈልግም፤ ይህ መውጣት አለበት፤ ሌላው ሟቾችን በተመለከተ የሞቱ 60 አኝዋኮች ናቸው ተብሏል፤ አሟሟታቸው ግን እንዴት ነው? ብለን ብንጠይቅ አብዛኞቹ በጥይት ነው የተመቱት፤ አገዳደላቸው ደግሞ በቡድን ነው፤ መከላከያና ዱርዬዎች በአንድነት በመሆን ነው ግድያውን የፈፀሙት፤ ድርዬው ይገፋል፤ አኙዋኩ ሲሸሽ በመከላከያ በጥይት ይመታ ነበር። ይህ ለምን ይደበቃል? መውጣት አለበት።"</p>

<p>አቶ ደቦል ማንሙዋል በጋምቤላ ከተማም ሆነ በዲማ የሞቱ ሰዎችን ዝርዝር በወረቀት ይዘው ለጽ/ቤቱ አሳይተዋል። የፌዴራል ጉዳዮች ሚኒስቴር ራሱ ችግር አለበት ያሉት አቶ ደቦል ማንሙዋል ሲቀጥሉም፦ በጋምቤላ ችግር ከተከሰተ ቆይቷል። በሰኔ 1994 በኑዌርና አኝዋክ መካከል ግጭት ነበረ። ይህ ግጭት ከመከሰቱ በፊት በአካባቢው ያሉ የፖለቲካ ድርጅቶች የፌዴራል መንግስት ይድረስልን ብለው ነበር፤ የፌዴራል ጉዳዮች ሚኒስቴር ግን የደረሰው ሕዝቡ ካለቀ በኋላ ነበር። የፌዴራል ጉዳዮች ሚኒስቴር ርምጃውን ከራሱ መጀመር አለበት" ሲሉ አሳስበዋል።</p>

<p>አቶ ደቦል የሟቾችን ቁጥር በተመለከተም ሲያስቀምጡ ደገኞች ብቻ ከ310 በላይ ሞተዋል። አኝዋኮች ደግሞ 606 ተገድለዋል። በዲማ 115፣ በጋምቤላ ደግሞ 491 ናቸው የተገደሉት፣ ይሄም የሟች አሃዝ መደበቅ የለበት" ካሉ በኋላ ሌሎች ነጥቦችን ለማንሳት ቢፈልጉም ምክትል አፈ ጉባኤው አቋርጠዋቸዋል። አቶ አባይ ፀሐዬና ምክትላቸው ዶ/ር ገብረአብ ባርናባስ እየተጋገዙ በሰጡ መልስ የመከላከያ ሰራዊቱ በግድያው ተሳትፏል የሚለውን ያስተባበሉ ሲሆን የሟቾቹን ቁጥርም በተመለከተም ያልሞተና ድሮ የሞተ ሰው ጭምር እየተመዘገበ እየተጋነነ ቀርቧል ሲሉ ተችተዋል።</p>

<p>በተያያዘ ዜና የህዝብ ተወካዮች ምክር ቤት በዛሬው እለት በጋምቤላ የተነሳውን ግጭት የሚያጣራ ገለልተኛ አጣሪ ኮሚሽን እንዲቋቋም ውሳኔ ሰጥቷል።</p>



<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 15 ቀን 1996</a></p>

</body>
</html>	














