<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢነጋማ ፕ/ት ክፍሌ ሙላት ለዓለም አቀፍ ሽልማት ታጩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢነጋማ ፕ/ት ክፍሌ ሙላት ለዓለም አቀፍ ሽልማት ታጩ</h2>


<p>አለም አቀፉን የፕሬስ ነፃነት ቀን ምክንያት በማድረግ አይ.ኤፍ.ጂ ለዩኒስኮ ሽልማት ካጫቸው ሶስት የዓለም ጋዜጠኞች አንዱ የኢነጋማ ፕሬዚዳንት ክፍሌ ሙላት መሆኑ ታወቀ፤ ሽልማቱ ከሁለት መቶ ሺህ ብር የሚበልጥ ገንዘብ ያስገኛል። የአሸናፊው ማንነት ከፊታችን ግንቦት በፊት ይፋ እንደሚሆን ይጠበቃል። በሌላም በኩል የኢትዮጵያ ነፃ ፕሬስ ጋዜጠኞች ማሕበር (ኢነጋማ) የፍትህ ሚኒስቴር ላይ በመሰረተው ክስ የፍትህ ሚኒስቴር ሰዎች ትናንት ፍ/ቤት ቀርበዋል።</p>

<p>የተባበሩት መንግሥታት ድርጅት እ.ኤ.አ ታህሳስ 20/1993 ባካሄደው ጠቅላላ ጉባኤ በየዓመቱ ሜይ 3 / ሚያዚያ 25 የዓለም የፕሬስ ነፃነት ቀን እንዲሆን ወሰነ፤ በመላው ዓለም የሚገኙ የፕሬስ ተቋማትና አባላት እንዲሁም የተባበሩት መንግሥታት የትምህርት፣ የሳይንስና የባሕል ድርጅት (ዪኒስኮ) በፕሬስ ነፃነት ላይ ገደብ በሚጥሉ፤ ጋዜጠኞችን በሚያንገላቱና በሚገድሉ መንግስታት ላይ ዓለም አቀፍ የተቃውሞ ድምፅ በማሰማት ዕለቱን ያከብሩታል።</p>

<p>በዚሁ እለትም በሙያው መስክ ከተሰማሩ ሁሉ አርአያነቱ ሲታወስ በሚኖረው ጋዜጠኛ ጌላርም ካኖ ስም የተሰየመ ዩኒስኮ ጌላርም ካኖ ዋርልድ ፕሬስ ፍሪደም ዴይ" ሽልማት ለተመረጠ ጋዜጠኛ ይሰጣል። የዚህ ሽልማት አሸናፊ ከመታሰቢያው ሽልማት በተጨማሪ 25 ሺህ የአሜሪካን ዶላር (ከሁለት መቶ ሺህ ብር በላይ) ያገኛል። የኢትዮጵያ ነፃ ፕሬስ ጋዜጠኞች ማሕበር ፕሬዚዳንት አቶ ክፍሌ ሙላት ለዚህ አመት ለሽልማቱ አይ.ኤፍ.ጂ በዕጩነት ካቀረባቸው ሶስት ዕጩዎች አንዱ ሆኗል። የዚህ ሽልማት አሸናፊ ከሚያዚያ 25/96 በፊት ይታወቃል። የዛሬ 2 ዓመት በኢትዮጵያ ነፃ ፕሬስ ጋዜጠኞች ማህበር ለሽልማቱ ከተመረጡ ሶስት ዕጩዎች አንዱ የነበረ ቢሆንም የዚምቧብዌ ዴይሊ ኒውስ ጋዜጣ ዋና አዘጋጅ ጂአፍሪይ ንየሮታ ሽልማቱን ወስዷል። ባለፈው ዓመት ማለትም በ2003 የሽልማቱ አሸናፊ ፍልስጤማዊው ጋዜጠኛ አሚራ ነበረች።</p>

<p>በሌላ በኩል በኢነጋማ ክስ የተመሰረተበት የፍትህ ሚኒስትር በትናንትናው ዕለት በታዘዘው መሰረት መልስ ይዞ ቀርቧል። የፍትህ ሚኒስቴር በሰጠው መልስ የኢነጋማ ጠበቆች መልስ ለመስጠት አጭር ቀጠሮ እንዲሰጣቸው ጠይቀዋል። ፍ/ቤቱም በሳምንት ጊዜ ውስጥ መልሳቸውን እንዲያቀርቡ በማዘዝ ቀጣዩን ቀጠሮ ለሚያዚያ 6/96 ቀጥሯል። የኢነጋማን ጉዳይ ለመከታተል ዲፕሎማቶች፣ የኢነጋማ አባላት እንዲሁም ጋዜጠኞች ተገኝተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 15 ቀን 1996</a></p>

</body>
</html>	














