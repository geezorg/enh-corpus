<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የጠፉት የጋምቤላ ፕሬዚዳንት በአየር ኬንያ ገብተዋል" የጋምቤላ ፖሊስ ኮሚሽነር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የጠፉት የጋምቤላ ፕሬዚዳንት በአየር ኬንያ ገብተዋል" የጋምቤላ ፖሊስ ኮሚሽነር</h2>


<p>በጋምቤላ ክልል ዳግመኛ የተቀሰቀሰውንና የሁለት መቶ ያህል ሰዎችን ሕይወት የቀጠፈውን ግጭት ተከትሎ መንግስት የሰጠው መግለጫ ታዛቢዎችን ያስገረመ ሲሆን፣ አንዳንዶችም "በአንድ ራስ ሁለት ምላስ" ሲሉት ተችተውታል።</p>

<p>የተሰወሩት የጋምቤላ ክልል ፕ/ት በአውሮፕላን ኬንያ መግባታቸውንም የክልሉ ፖሊስ ኮሚሽነር ገልፀዋል። የክልሉ ፖሊስ ኮሚሽነር መ/ኮንግ ሉል ለሬዲዮ ፋና በሰጡት መግለጫ እንዲህ ብለዋል "የቀድሞውን የክልሉን ፕሬዚዳንት በተመለከተ የተገኘው አዲስ መረጃ ቢኖር ቀደም ሲል ፕሬዚዳንቱ ታሕሳስ 30 ቀን ጠፍተው ፑቸራ ወደተባለ የሱዳን ከተማ እንደገቡ የሚያመለክት ነው፤ እዚያም የተወሰነ ግዜ በመቆየት ሱዳን ግዛት ውስጥ ከሚገኙት የአኙዋኮች ንጉስ በመገናኘት ከተነጋገሩ በኋላ በአየር ወደኬንያ መሰደዳቸውን ያገኘነው መረጃ ያስረዳል" ብለዋል።</p>

<p>ታህሳስ 3 ቀን 1996 በጋምቤላ ክልል በጋምቤላ ከተማ ውስጥ የተካሄደውን ግጭት በሻዕቢያ ግፊት ኦነግና ሌሎች ኃይሎች የቀሰቀሱት እንደሆነ የፌዴራል ጉዳዮች ሚኒስቴር በወቅቱ መግለጫ መስጠቱ ይታወሳል። ይኸው ሚኒስቴር መስሪያ ቤት የዛሬ ሳምንት ረቡዕ በሰጠው መግለጫ ደግሞ የጋምቤላው ግጭት የመልካም አስተዳደር ዕጦትና የልማት ዘገምተኝነት ያስከተለው ነው ብሏል። </p>

<p>ታህሳስ 3 ቀን 1996 በጋምቤላ በተቀሰቀሰው ግጭት 350 እና ከዚያ የሚበልጡ ሰዎች መሞታቸውን ኢሰመጉን ጨምሮ ገለልተኛ ወገኖች እንዲሁም አለም አቀፍ ሚዲያዎች ዘግበዋል፤ አኝዋኮች በመከላከያ ሰራዊቱ መጠቃታቸውንም ይፋ አድርገዋል። የኢሕአዴግ መንግሥት የሟቾችን ቁጥር በ56 ከመገደቡ ባሻገር በኢሰመጉ ላይ መግለጫ እስከማውጣት ሄዷል። በተለይ የጋምቤላ ክልላዊ መንግስትና የሐገር መከላከያ ሚኒስቴር ኢሰመጉን በተመለከተ መግለጫ ሰጥተዋል፤ መግለጫ አውጥተዋል። ኢሰመጉ ከ300 የሚበልጡ ሰዎች መገደላቸውን በገለፀበት መግለጫው የዘጠና አንዱን ሟቾች ስምና ጾታ እንዲሁም አገዳደላቸውን በተመለከተ ዝርዝር ሪፖርት አቅርቧል።</p>

<p>በታሕሳስ 1996 ግጭት የመከላከያ ሰራዊቱ ለመሃል ሃገር ሕዝብ ተደርቦአኝዋኮች ላይ ጭፍጨፋ ማካሄዱን ዓለም አቀፍ ሚዲያዎች የአካባቢውን ምንጮች በመጥቀስ የዘገቡ ሲሆን፣ ኢሰመጉም በበኩሉ ባደረገው ማጣራት ሰራዊቱ አኝዋኮች ላይ ርምጃ እንደወሰደ አጋልጧል። የጋምቤላ ክልልና የመከላከያ ሚኒስቴር ይህንን ሲያስተባብሉ ቢቆዩም፣ የፌዴራል ጉዳዮች ሚኒስቴር የዛሬ ሳምንት በሰጠው መግለጫ በታሕሳሱ ግጭት ቢሆን ኖሮ አንድ ወገን ብቻውን እንደማያልቅ የሚናገሩ ተመልካቾች አኝዋክ ብቻ ማለቁን መንግስት ማረጋገጡ በተዘዋዋሪ ለኢሰመጉ መግለጫ ማረጋገጫ ነው ይላሉ።</p>

<p>የፌዴራል ጉዳዮች ሚኒስቴር የዛሬ ሳምንት ባወጣው መግለጫ በታሕሳሱ ግጭት ከ56 እስከ 60 ሰው መሞቱንና ሁሉም የአኝዋክ ተወላጆች መሆናቸውን ገልጿል። የቆሰሉት 74 ሰዎችም አኝዋኮች እንደሆኑ አመልክቶ የ334 አባወራዎች ንብረት የሆኑ 410 ቤቶች መቃጠላቸውን፣ እንዲሁም በርካታ ቁጥር ያላቸውን የአኝዋክ ብሔረሰብ አባላት የሆኑ ተማሪዎች ትምሕርታቸውን ማቋረጣቸውንና አካባቢውን ጥለው መሰደዳቸውንም አስታውቋል።</p>

<p>በአኝዋኮች ላይ በተወሰደው በዚህ ዘግናኝ ጭፍጨፋ የበቀል እንቅስቃሴዎች ሊኖር እንደሚችሉ የክልሉ ተወላጅ የሆኑ ሰዎች ጭምር ለጋዜጦች በሰጡት ቃለ ምልልስ ማሳሰቢያ የሰጡ ቢሆንም፣ ጉዳዩን በትኩረትና በጥልቀት የሚከታተል መንግሥታዊ የሆነ አካል አለመኖሩ ሁለተኛ ዙር ዘግናኝ ጭፍጨፋ ጥር 21 ቀን 1996 ሱዳን ጠረፍ ዲማ ወረዳ ላይ ተከስቷል። እዚህ ጭፍጨፋ 196 ሰዎች መገደላቸውን፣ ከነዚህም መካከል 172 የሚሆኑት ከደቡብ ብሄር ብሔረሰቦች ክልል ለማዕድን ቁፋሮ የተሰማሩ መሆናቸውን መንግሥት ያወጣው መግለጫ ያስረዳል።</p>

<p>ከቆሰሉት 25 ሰዎች መካከል 125ቱ ከደቡብ ክልል ሲሆኑ 10 ደግሞ አኝዋኮች ናቸው ተብሏል። ድርጊቱን የፈፀሙት የአኝዋክ ብሔረሰብ መሪ ነን የሚሉ ግለሰቦች ናቸው ሲሉን ገልፀዋል። በዚህ ግጭት የወረዳው አስተዳደሪ ጭምር መገደላቸውን ቅርበት ያላቸው ምንጮች ዘግበዋል። </p>

<p>ጋምቤላ ሙሉ በሙሉ በወታደራዊ አገዛዝ ስር መውደቋንም አክለዋል። መንግስት በአካባቢው ዘላቂ ሰላም እንዲመጣና በተለይ አኝዋኮች ዋስትና እንዲያገኙ በእነርሱ ላይ ጭፍጨፋ እንዲፈፀም ትዕዛዝ ያወረደውን አካል ጭምር ለፍርድ ማቅረብ እንደሚገባው የፖለቲካ ተመልካቶች ይናገራሉ። በታሕሳስ ግጭቱ ሲከሰት በኦነግና በሻዕቢያ ላይ ያሳሰበው መንግስት አሁን ችግሩ የመልካም አስተዳደር ዕጦትና የልማት ዘገምተኝነት ነው በማለት ትንሽ ወደ እውነቱ ቢጠጋም ዋነኛው ምክንያት የስርአቱ የጎላ ፖሊሲ ነው ሲሉ ተቃዋሚዎችና ገለልተኛ ወገኖች ይተቻሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 10 ቀን 1996</a></p>

</body>
</html>	














