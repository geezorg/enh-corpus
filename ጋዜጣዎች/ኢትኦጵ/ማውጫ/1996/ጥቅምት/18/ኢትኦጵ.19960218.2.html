<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ በኩል ድንበሩ እንዲካለል ኢሕአዴግ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሰብ በኩል ድንበሩ እንዲካለል ኢሕአዴግ ጠየቀ</h2>


<p>በኢትዮጵያና በኤርትራ መካከል ዘላቂ የሆነ ሰላም እንዲመጣ፣ የአልጀርሱ ስምምነት ውድቅ ሆኖ አጠቃላይ የሆነ ድርድር እንዲቀጥል በተቃዋሚዎችና በምህሩና በኩል ግፊቱ በቀጠለበት በአሁኑ ወቅት በአሰብ በኩል ድንበሩ በአስቸኳይ እንዲካለል የኢሕአዴግ መንግስት ጠይቋል። በኢትዮጵያ ልማትና ዕድገት ላይ እንዲሁም በሉዓላዊነት ላይ ትርጉም ያለው ሚና ይኖረዋል በሚል ሕዝብና ምሁራኑ ስለባህር በር ባለቤትነት ሲያነሱ ቆይተዋል። የአሰብ ወደብ ለኢትዮጵያ እንዲሆን የሚጠየቀው ኤርትራ ትርፍ ወደብ ስላላት አይደለም የሚሉት ወገኖች፣ አሰብን የምንጠይቀው የታሪክና የሕግ ማስረጃዎችን ይዘን ነው በማለት ምክንያት ይሰጣሉ። ኢትዮጵያ የባሕር በር ባለቤትነቷን የሚያረጋግጡ የሕግና የታሪክ ማስረጃ አሉ የሚሉ ምህሩና፣ ይህ ባይሆን እንኳን 70 ሚሊዮን ህዝብ የያዘ ሐገር በትናንሽ ባለወደብ ሀገሮች ተከባ የእነርሱ ጥገኛ ሆና መቀጠሏ የራሱ የሆነ ችግር አለው በማለት ያሰምሩበታል።</p>

<p>ተቃዋሚዎች፣ ምሁራንና በአጠቃላይ ለሐገራቸውና ለሕዝባቸው የሚቆረቆሩ ወገኖች የሐገራቸውና ለሕዝባቸው የሚቆረቆሩ ወገኖች የሐገሪቱን ጥቅም የደፈጠጠው የአልጀርሱ ስምምነት ተሰርዞ አጠቃላይ የሆነ ስምምነት እንደገና እንዲደረግ በሚጠይቁበትና ግፊት ባጠናከሩበት በአሁኑ ወቅት የኢህሕአዴግ መንግስት በአሰብ በኩል ድንበር እንዲካለል የጠየቀው በፓርቲው ልሳን ላይ ባቀረበው ፅሁፍ ነው። ባሳለፍነው ሳምንት ጥቅምት 11/95 በወጣዊ አብዮታዊ ዲሞክራሲ ጋዜጣ ላይ የሰፈረውና ድንበሩ በአሰብ በኩል እንዲካለል የተጠየቀበት የኢህአዴግ አቋም እንዲህ ይነበባል። "...ኢትዮጵያ አወዛጋቢ በሌላቸው ቦታዎች ማለትም መላውን ምስራቃዊ ወሰን እንዲሁም በመካከለኛው ወሰን ደግሞ የመረብ ወንዝ ድንበር ሆኖ የሚያገለግልበት አካባቢ የማካለሉ ስራ አማራጭ የማካለያ ስርአት ሳይጠብቅ መካሄድ እንደሚችል ገልፃለች" በማለት የመንግስትን አቋም ያስረዳል። የድንበሩ ጉዳይ የብዙዎች መነጋገሪያና አወዛጋቢ ሆን ባለበት በዚህ ጊዜ በአሰብ አካባቢ ድንበሩ በአስቸኳይ እንዲካለል የኢሕአዴግ መንግስት የሚያደርገው ግፊት ታዛቢዎች አስገርሟል። የአሰብ ወደ የኤርትራ ግዛት ሆኖ እንዲቀጥል ተጨማሪ ማረጋገጫ እንዲሰጥ ከኤርትራ በላይ የኢሕአዴግ መንግስት የሚያደርገው ግፊትና አቶ መለስ ስለ ቀይ ባሕር ሲነሳባቸው የሚበሳጩበት ምክንያት ከማስገረምና ከማሳዘንም አልፎ ይበልጥ አሳሳቢ እየሆነ መጥቷል ሲሉ የፖለቲካ ተመልካቾች ይተቻሉ። ሚያዚያ 5 ቀን 1994 የድንበር ኮሚሽኑ ዋስ ከሰጠ ከቀናት በኋላ ኤርትራ "ድንበራችን በዓለም ታወቀ፤ የብሔር በራችንም ተረጋገጠ " በሚል የሰጠችው መግለጫ የሚያሳውሱ ወገኖች በወረቅት ላይ የተከለለው ድንበር ወደ መሬት ወርዶ የኤርትራ የባሕር በር ባለቤትነት እንዲረጋገጥ ከኢትዮጵያ የሚደረገው ግፊት በኮሚሽኑ ፊት ዕውነተኛ ክርክር ነበር ወይ? የሚል ጥያቄም ያስነሳል ይላሉ። ኮሚሽኑ በሰጠው ውሳኔ አንዳንድ ቦታዎች በኢትዮጵያ ጥያቄ ለኤርትራ እንዲሰጡ መደረጋቸውን መግለፁንም፣ ያስታውሳሉ።</p>

<p>ኤርትራ በበኩሏ ባለፈው ሳምንት አቋሟን መልሳ ግልፅ አድርጋለች። ድንበሩ ያለምንም ቅድመ ሁኔታ እንዲካለል ከመጠየቋ ባሻገር ከእንዲህ ለሚደርሰው ወያኔ ተጠያቂ ነው ብላለች። "....የወራሪው የወያኔ ኢሕአዴግ ውሳኔ ዓለም አቀፉን ማሕበረሰብ የሚፈታተን የሰላም አስከባሪውን ተልዕኮ የሚያደናቅፍ የድንበር ማመላከቱን ሂደት የሚያጓትት ነው" ያለው የኤርትራ መንግስት የሕወሐት/ ኢሕአዴግ መንግስት ይህን ሁሉ ሲፈፅም ዝም መባሉ "ዕብሪተኞች በዓለም አቀፍ ህግ ላይ እንዲፈነጩ በር ይከፍታል፤ የኤርትራ መንግስት አቤት ቢልም አልተሰማም፤ አልተደመጠም። ወያኔም እስካሁን አልተቆነጠጠም፤ በመሆኑም ከሚገባው በላይ ቀብጧል፣ ቅብጠቱም ወደ ዕብጠት ተቀይሮ ፣በእብሪት ተወጥሮ በጀብደኛ አቋሙ ፀንቷል። በኤርትራ በኩል ግን ዛሬም እንደተናገሩት የኤርትራን ሉዓላዊነት ለገበያ ድርድር ማቅረብ ብሎ ነገር አይታሰብም፤ ዛሬም ነገ ፍላጐታችን ዓለም አቀፉ ፍ/ቤት በሰጠው ውሳኔ መሠረት ድንበራችንን በሰላም ማካለል ነው"ብላለች። በመጨረሻም "ከእንግዲህ ለሚደርሰው ጥፋት ተጠያቂው ወራሪው የወያኔ ኤርትራ አቋሟን ግልፅ አድርጋለች። </p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥቅምት 18 ቀን 1996</a></p>

</body>
</html>	














