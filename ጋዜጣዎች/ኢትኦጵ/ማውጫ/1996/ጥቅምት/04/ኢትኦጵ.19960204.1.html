<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ሲያርሱ የነበሩ ሱዳኖች 6 ትራክተሮች ተነጠቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ሲያርሱ የነበሩ ሱዳኖች 6 ትራክተሮች ተነጠቁ</h2>


<p>የሱዳን ገበሬዎች በኢትዮጵያ ግዛት ውስጥ የጀመሩትን የእርሻ ስራ የተቃወሙ የአካባቢው ነዋሪዎች የሱዳኖቹን 6 ትራክተሮች በመንጠቅ አካባቢው እንዲለቁ ማስገደዳቸውን ከስፍራው የመጣው ዜና ሲያስረዳ፣ ሱዳናውያኑ ደግሞ ለአቤቱታ ወደ ባሕር ዳር መንቀሳቀሳቸው ታውቋል። የኢሕአዴግ መንግስት ከሱዳን መንግስት ጋር በፈጠረው ወዳጅነት ሳቢያ በኢትዮጵያ ግዛቶች ለሱዳን በገፀ በረከትነት መቅረባቸውን የሱዳን ጋዜጣ ጭምር ያረጋገጠው ቢሆንም በኢትዮጵያ ባለሥልጣናት በኩል በይፋ ማስተባበያ አልተሰጠበትም።</p>

<p>በሁኔታው የበሸቁትና በጎንደር ጠረፋማ አውራጃዎች ነዋሪ የሆኑ ኢትዮጵያውያን የሱዳናውያኑን እንቅስቃሴ በመቃወም በተደጋጋሚ ማስጠንቀቂያ ሲሰጡ ቆይተዋል። በአንፃሩ የኢትዮጵያ መንግስት ደግሞ ኢትዮጵያውን አርፈው እንዲቀመጡና ሱዳኖቹ እንደልባቸው እንዲሆኑ ሲያሳስብ ቆይቷል። በዚህ ረገድ የፌዴራል ጉዳዮች ሚኒስቴር አባይ ፀሐዬ ስፍራው ድረስ ተንቀሳቅሰው ማስጠንቀቂያ መስጠታቸውን መዘገባችን ይታወሳል።</p>

<p>ሕዝቡ ግን የአባይ ፀሀዬ ማስጠንቀቂያን ባለመቀበልና መሬታችንን አሳልፈን አንሰጥም በሚል ከሱዳኖቹ ጋር ሲጋጭ ቆይቷል፤ በተለይ በመስከረም ወር አጋማሽ በአብደራፊ አበጠር በተባለ ቦታ በእርሻ ላይ የነበሩ የሱዳን ገበሬዎች ሲጠቀሙበት የነበረውን 6 ትራክተሮች በመንጠቅ ሰዎቹን ከአካባቢው እንዲባረሩ የተገለፀ ሲሆን፣ በወቅቱ ተኩስ እንደነበርና በሰዎች ላይ ጉዳት እንደደረሰም የመጣው ዜና ያስረዳል። በምን ያህል ሰው ላይ ጉዳት እንደደረሰ የታወቀ ነገር ባይኖርም የሞቱ ሰዎች ስለመኖራቸውም የመጣው ዜና ያብራራል።</p>

<p>ሱዳኖቹ ኢትዮጵያውያን መሬታቸውን ለማስከበር በሚያደርጉት እንቅስቃሴ ግራ በመጋባት "በመንግሥታችሁ ፍቃድ ነው የምናርሰው፣ ሬዲዮ የላችሁም እንዴ?" በማለት ይጠይቁ እንደነበረም መረዳት ተችሏል። የሱዳን ባለሐብቶቹ ለአቤቱታ ወደ ባሕር ዳር ቢሄዱም ስለአገኙት ምላሽ ማወቅ አልተቻለም። በዚህ የሱዳን ገበሬዎች ለእርሻ በተሰማሩበት አካባቢ ራሱን የአርበኞች ግንባር እያለ የሚጠራውና በኤርትራ መንግስት የሚደገፈው አማፂ ቡድን የሚንቀሳቀስ መሆኑንም መረዳት ተችሏል። በአካባቢውና በአጐራባች ወረዳዎች የመንግስት ፈጥኖ ደራሽ ፖሊሶች ከግምባሩ ጋር እንዲታኮሱ የተገለፀ ሲሆን፣ ከፈጥሮ ደራሽ ፖሊሶቹ አቅም በላይ ሲሆን የመከላከያ ሰራዊቱም ወደ አካባቢው ፀጥታ ለማስከበር በሚል ሲንቀሳቀስ መቆየቱን ከስፍራው የተገኘው ዜና ያስረዳል።</p>

<p>የአርበኞች ግንባር የተባለው የተቃዋሚ ኃይል በመከላከያ ሰራዊቱ ላይ እያደፈጠ በሚሰነዝረው ጥቃት ሳቢያ መረጃ የሚያስተላልፉ የፈጥኖ ደራሽ ፖሊሶች አሉ በሚል ግምገማ እየተካሄደ ነው ተብሏል። በዚህም መሰረት በመስከረም አጋማሽ በባሕር ዳር ከተማ መከላከያ ሠራዊትንና ፈጥኖ ደራሽ ፖሊሶችን ባካተተ ግምገማ ላይ በነበረው መወነጃጀል አንድ መቶ አለቃ አምስት ወታደሮች በመግደል ቁጥራቸው ያልታወቁ ሰዎችን ማቁሰሉን ሪፖርተራችን ከስፍራው ዘግቧል። መቶ አለቃው የትና በምን ሁኔታ ላይ እንደሚገኝ ለማወቅ አልተቻለም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 4 ቀን 1996</a></p>

</body>
</html>	














