<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፒያሳ ጋዜጣ አዟሪ አራት ኪሎ ሲያዞር ቢገኝ በእስራት ይቀጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፒያሳ ጋዜጣ አዟሪ አራት ኪሎ ሲያዞር ቢገኝ በእስራት ይቀጣል</h2>


<p>የማስታወቂያ ሚኒስትር በአፋኝነቱ ሲወገዝ የቆየውን የፕሬስ ረቂቅ ሕግ በርካታ ጋዜጠኞችን በማግለል ጉዳዩ ከማይመለከታቸው ጋር በመሆን ለውይይት መዘጋጀቱ ታወቀ፣ ረቂቁ ተጨማሪ አፈና ይዞ መጥቷል። የዛሬ ሳምንት ሐምሌ 16/1996 ተጀምሮ ለሶስት ቀናት በግዮን ሆቴል በሚቆየው ውይይት የሚሳተፉ ጋዜጠኞች እነማን ይሁን በማለት ከማስታወቂያ ሚኒስቴር ጋር በመሆን የተንቀሳቀሱት የማስታወቂያ ሚኒስቴር ለዚሁ ሲል በማህበር ያደራጃቸውና በገንዘብ የሚደግፋቸው ግለሰቦች መሆናቸው ታውቋል፤ በተጨማሪም የሴቶች ጋዜጠኞች ማህበር የሚባለውንም ተላቅቀዋል፣ በማስታወቂያ ሚኒስቴር የተደራጀው ሁለቱ ቡድን ውስጥ ከተሰባሰቡት ግለሰቦች ውስጥ በጋዜጠኝነት ስራ ላይ የተሰማሩት ወይንም በጋዜጣ ስራ ላይ የሚገኙት ከሶስት አለያም ከአራት የማይበልጡ ሲሆኑ የቀሩት በፕሬሱ ውስጥ ምንም ስራና ተሳትፎ የሌላቸው፣ አንድም ሁለቱም በመንግስታዊው አዲስ ዘመንና በኢሠማኮ ልሳን «የሰራተኛ ድምፅ ጋዜጣ» ላይ የሚሰሩ መሆናቸው ታውቋል። እነዚህን ከጉዳዩ ጋር ቀጥታ ግንኙነት የሌላቸውን ሰዎች ካደራጀ በኋላ በእነርሱ ስር ጋዜጠኞችን ማሰባሰብ ባለመቻሉ ከአዲስ አበባ ወጣቶች ማህበር የተወሰኑ ወጣቶችን እንዲሁም ስራ የሚፈልጉ ሴቶችን ስራ ይሰጣችኋል በሚል አሰባስበው የጋዜጠኞች ማህበር አባል አድርገዋል።</p>

<p>የማስታወቂያ ሚኒስቴር ብቸኛውንና ነፃውን የጋዜጠኛ ማህበር ኢነጋማን ከፍትህ ሚኒስቴር ጋር በጋራ የማፍረሱ ስራ ባይሳካላቸውም ተለጣፊ አበጅተዋል። ይሁን እንጂ አንድ መቶ ሐምሳ የሚሆኑት የማህበሩ አባላት በወያኔ የተሰራውን «ፎርጅድ» ማህበር አናውቅም በማለት በፊርማቸው አረጋግጠዋል። በሐገሪቱ ውስጥ ከሚታተሙ የፕሬስ ውጤቶች ማለትም የግል ጋዜጦችን ማስታወቂያ ሚኒስትር ካደራጃቸው ምልምሎች ጐን በመቆም የማስታወቂያ ሚኒስቴር ሃሳብ የሚያስተጋባው አንድ ጋዜጣ ብቻ ነው፣ የማስታወቂያ ሚኒስቴር የፊታችን ሐምሌ 14/1996 ያዘጋጀውን ስብሰባ ስፖርንሰር ያደረገ የእንግሊዝ ኤምባሲ በሰጠው ገንዘብ የጋዜጠኛው የተሳትፎ ቁጥር እንዲገደብ መደረጉና ጉዳዩ የማይመለከታቸው ተዋናይ እንዲሆኑ መፈቀዱ ጋዜጠኛውን ግራ ያጋባ መሆኑን መረዳት ተችሏል። አፋኙን ረቂቅ የፕሬስ ሕግ ቀጥታ የማይመለከታቸውን ሰዎችና ምልምል ካድሬዎች በመሰብሰብ በድምፅ ብልጫ ተደገፈ በሚል ለሚከናወነው ቲያትርና አፈና የእንግሊዝ መንግሥት ሳያውቅ ተባባሪ ሆኗል ሲሉ አንዳንድ ጋዜጠኞች ይናገራሉ። በረቂቅ የፕሬስ ሕጉ ላይ ጉዳዩ የሚመለከታቸው የነፃው ፕሬስ ሰዎች የሚሳተፉበት መድረክ ካልተመቻቸ የማስታወቂያ ሚኒስቴር ቲያትርን ለማድመቅ ጥሪ የተደረገላቸውም የነፃው ፕሬስ ቤተሰቦችም እንደማይገኙ በመግለፅ ላይ ናቸው።</p>

<p>ለውይይት የተዘጋጀው ረቂቅ ህግ ተጨማሪ አፈናና ጣልቃ ገብነት ተስተውሎበታል፤ የጋዜጣ ባለቤት ሆነው በጋዜጠኝነት የተሰማሩ የጋዜጠኛ ማህበር አባል አይሆኑም የሚል አንቀፅ ተካቶበታል። የዋና አዘጋጁ ሚና የይስሙላ መሆን አለመሆኑ የሚታወቀውስ በጥንቆላ ይሆን ሲሉ ያፌዙም አሉ። የጋዜጣ አዟሪዎች እንዲመዘገቡ የተመጠው ግዴታ አሁንም ያልተነሳ ሲሆን፣ አንድ የጋዜጣ አዟሪ ጋዜጣ ለማዞር ካመለከተበት ቦታ ውጭ ሲሰራ ቢገኝ በገንዘብና በእስራት ይቀጣል ይላል። ይህም ማለት የፒያሳ ጋዜጣ አዟሪ አራት ኪሎ ላይ ጋዜጣ ሲሸጥ ቢገኝ ቅጣት ይጠብቀዋል ማለት ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 07 ቀን 1996</a></p>

</body>
</html>	
