<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ተለጣፊ ለመምረጥ በተጠራ ስብሰባ አንገኝም" የኢነጋማ አባላት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ተለጣፊ ለመምረጥ በተጠራ ስብሰባ አንገኝም" የኢነጋማ አባላት</h2>


<p>የፍትህ ሚኒስቴር የማሕበራት ምዝገባ ፅ/ቤት በኢነጋማ አባላት የውስጥ ጉዳይ ጣልቃ በመግባት ለጥር 9/1996 ዓ/ም ባዘጋጀው ስብሰባ የነፃው ፕሬስ ጋዜጠኞች እንደማይገኙ መረዳት ተችሏል። ሪፖርተራችን ያነጋገራቸው የነፃው ፕሬስ አባላት በስብሰባው እንደማይገኙ አቋማቸውን ደግመው ግልጽ አድርገዋል። "ለማህበራችን ሕጋዊ ዕውቅና ለመስጠት 8 ዓመታት የፈጀበት የፍትህ ሚኒስቴር የማሕበራት ምዝገባ ፅ/ቤት ለማህበራችን ተቆርቋሪ ሆኖ ለመታየት መሞከሩ ያሳፍራል" ያለው አንድ በማሕበራዊ ጉዳዮች ላይ የሚያተኩር የፕሬስ ውጤት ላይ በአዘጋጅነት የሚሠራ የኢነጋማ አባል ነው። ሲቀጥልም "ኢነጋማ ነጻ የሙያ ማህበር ነው፣ ማህበራችን በአባላቱ ፍላጐት የሚመራ አመራር እንጂ የኢህአዴግን ፍላጐት የሚፈጽም የስርአቱ ተወካይ አይፈልግም" ብሏል። ሌሎችም ተመሳሳይ አስተያየት ሰጥተዋል።</p>

<p>"እኔ ከአንድ መንግሥት የማይጠበቅ ነገር በማየቱ ስለመንግስት እኔ ፈራለሁ። የማሕበሩ አባላት ያልሆኑትን ግለሰቦች በማሕበሩ ስም መሰብሰብ ያሳፍራል፤ ለዚህ ለአፍራሽ ተልዕኮ የመለመላቸው ግለሰቦች ነፃውን ፕሬስ በስራዎቻቸው በጅምላ ሲያስወቅሱ የነበሩ ናቸው። ገንዘብ ለማግኘት ሲሉ ግዙፍ ኩባንያዎችን ለኪሳራ የዳረጉ፣ በገንዘብ ተገዝተው የግለሰብ ስም ሲያጠፉ ቡጡ የቀመሱና ጥርሳቸውን ያጡ ግለሰቦችን የፍትህ ሚኒስተር ኢነጋማን ለማፍረስ በመሳሪያነት መጠቀሙ ያሳፍራል" በማለት የገለፀልን አንጋፋ ጋዜጠኛ ነው።</p>

<p>የፍትህ ሚኒስቴር ባለፈው ሕዳር 25/1996 በኢነጋማ ስም ከሰበሰባቸው 22 ሰዎች ውስጥ የኢነጋማ አባላት የሆኑት 8 ያህል ብቻ ናቸው። ከእነርሱ ውስጥ ሁለቱ ከማሕበሩ የተሰናበቱ ናቸው። ለወያኔ እጅ የሰጠውን የማሕበሩን የቀድሞ ፀሐፊ ጨምሮ ሌሎቹ ስራ የሌላቸው በመሆናቸው ስራ ይሰጣችኋል፣ እንዲሁም ለኤድስ መከላከያ ከሚመጣው ገንዝብ ፕሮጀክት እያቀረባችሁ ገንዘብ ይሰጣችኋል ለሚል የተስፋ ቃል ሲሉ ማሕበሩን ለማፍረስ በመሳሪያነት የተሰለፉ መሆናቸውን የፕሬሱ ቤተሰቦች ይናገራሉ። ይህን ኢነጋማን የማፍረስ ሥራ የገዢው ፓርቲ ልሳናትና በነፃው ፕሬስ ስም የሚንቀሳቀሱ የገዢዎቹ ጋዜጦችም እየኮነኑ ይገኛሉ።</p>

<p>ይህ በእንዲህ እንዳለም የፍትህ ሚንስቴር የማሕበራት ምዝገባ ፅ/ቤት የሚመራበትንና የራሱን ህግ በመጣስ በኢነጋማ ውስጥ የሚያደርገውን ጣልቃ ገብነት በመቃወም የማሕበሩ መሪዎች ክስ መመስረታቸውን መረዳት ተችሏል። አንድ የህግ ባለሙያውን በጉዳይ ላይ አስተያየት ጠይቀናል።</p>

<p>"በማያሻማ መንገድ ሕግ ስለተጣሰ ለአተረጓጐም ክፍተት ስለማይኖር ውጤት ይኖረዋል የሚል ግምት አለኝ፤ የፍ/ቤቶችን ነፃነት ለመፈተሽ ክስ መመስረቱ ተገቢ ነው" ብለዋል። በአጠቃላይ ሪፖርታችን ያነጋገራቸው የኢነጋማ አባላት ሐሳብ ሲጠቃለል "ተለጣፊዎችን ለመምረጥ በተጠራው ስብሰባ ላይ አንገኝም፣ ሞግዚት አንፈልግም" የሚል ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 5 ቀን 1996</a></p>

</body>
</html>	














