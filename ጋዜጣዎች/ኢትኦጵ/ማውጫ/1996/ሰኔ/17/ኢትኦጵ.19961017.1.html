<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እኛ ከሁሉም ብሄረሰብ ስለወጣን ሰውን በዘር የምናይበት አይን አልነበረንም» የቀድሞው ጠ/ሚ/ር ሻምበል ፍቅረ ስላሴ ወግደረስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«እኛ ከሁሉም ብሄረሰብ ስለወጣን ሰውን በዘር የምናይበት አይን አልነበረንም» የቀድሞው ጠ/ሚ/ር ሻምበል ፍቅረ ስላሴ ወግደረስ</h2>


<p>የቀድሞ ጠ/ሚ/ር ሻምበል ፍቅረስላሰ ወግደረስ 71 ገፅ ያለውን የተከሳሽነት ክሳቸውን ትናንት ለፍ/ቤት አቅርበዋል፤ ሻምበል ፍቅረ ስላሴ ወግደረስ ለአብዮቱ መነሻ የነበሩ ምክንያቶችን፣ አብዮቱ ከተከሰተ በኋላ የተደረጉ ትግሎችን፣ ስለ ሶማሊያ ወረራ፣ ከኢሕአፓ ጋር ስለተደረገው ግብግብ፣ ስለ ሻዕቢያና ወያኔ እንዲሁም ስለኢዲዩ በዝርዝር ተመልክተዋል። በኢትዮጵያ ታሪክ ውስጥ የእስልምና በዓላት መከበር የጀመሩት በደርግ ግዜ መሆኑን ያስታወሱት ሻምበል ፍቅረስላሴ ወግደረስ «ለኦርቶዶክስ ቤተከርስቲያንም ባለውለታዋ ነን፣ ተንከባክበናታል» ሲሉ ተናግረዋል። በአዲስ አበባ ከተማ ውስጥ በንጉሱ ጊዜ ከተሰሩ ቤተክርስቲያናት የበለጠ በደርግ ዘመን መሰራቱንም አክለዋል። በቀድሞው ፕሬዚዳንት ኮሎኔል መንግሥቱ ኃ/ማርያም ላይ የተደረገውን የግድያ ሙከራ ያደረጉትን ሰዎችና የመሪዎቹን ስምና እንዲሁም አፈፃፀሙን ዝርዝር አመልክተዋል።</p>

<p>የመሪነቱን ወንበር የተረከቡት 108 አባላት ራሳቸውን ኮሚቴ እያሉ ሲጠሩ መቆየታቸውን፣ በኋላ ላይ በባዕድ ቃል ከመጠቀም ከግዕዝ ቃል ምትኩን ወስደው ደርግ ሲሉ ራሳቸውን መጥራታቸውን ያስታውሱት ሻምበል ፍቅረ ስላሴ ወግደረስ የሶሻሊዝምን መንገድ ስለመከተላቸውም ሲያብራሩ፦</p>

<p>«በታሕሳስ 11 ቀን 1967 ግዜያዊው ወታደራዊ መንግስት የሚመራበት የፖለቲካ ስርአት የኢትዮጵያ ሶሻሊዝም እንደሆነ በይፋ አሳወቅን፣ በማግስቱ በዘመቻ የሚሳተፉ የከፍተኛ ት/ቤቶችና የዩኒቨርሲቲ ተማሪዎች እንዲሁም አስተማሪዎች ታላቅ ሰልፍ አድርገው ደስታቸውን ገለጡ። በመሰረቱ ሶሻሊዝም ለብዙዎቻችን የደርግ አባላት እንኳን ተግባሩ ስሙ እንኳን እንግዳ ነበር። ይህንን ስርዓት እንድንቀበልና ተግባራዊ እንድናደርግ የገፋፉን ዛሬ የለንበትም፣ ሶሻሊዝምን ያመጣው ደርግ ነው እያሉ ከታሪክ ፊት ለመሸሽ የሚጣጣሩት ምሁሮች እንጂ እኛ የደርግ አባላት እንዳልሆንን ግንዛቤ እንዲወሰድልን እንፈልጋለን» ብለዋል።</p>

<p>ዘር አጥፋታችኋል በሚል የቀረበባቸውን ክስ በተመለከተ ሲገልፁ፦«እኛ የደርግ አባላት ከሁሉም ብሔረሰብ ሐይማኖት የወጣን ስለነበርን ሕዝቡን በጐሳ፣ በዘር፣ በሃይማኖት ፣ በጾታ፣ በክልል ወይንም በቋንቋ የምንመለከትበት አይን አልነበረንም፣ ሁሉንም የአገሪቱ ዜጋ በእኩልነት ተመልክተን የሁሉንም ችግር ለመፍታት ሞክረናል» ሲሉ ትናንት ቃላቸውን ሰጥተዋል።</p>

<p>በአብዮቱ አፍላ ወቅት ከኢሕአፓና ከኢሕድህ ደርግ ላይ ጥቃት እንደተከፈተበት፤ የሶማሊያ ወረራ እንደተፈፀመበት ያወሱት ሻምበል ፍቅረስላሴ ወግደረስ ስለ ሕወሓት/ ወያኔ ሲገልፁም «ሻዕቢያ ያደራጀው በመሳሪያ፣ በትጥቅ ፣ በገንዘብ፣ በፕሮፖጋንዳና በፖለቲካ የሚረዳው የትግራይ ነፃ አውጭ ድርጅት ትግራይን ነፃ ለማውጣትና የትግራይ ሪፐብሊክ ለመመስረት በኢትዮጵያ ሰራዊት ላይ ከባድ ጥቃት የሰነዘረው በእነዚህ ዓመታት ውስጥ ነው» ሲሉ አመልክተዋል። በአዲስ አበባ ከተማ የደርግ ባለስልጣናትንና ደጋፊዎቹን ለመግደል የተዋቀረው ቡድን በዶ/ር ተስፋዬ ደበሳእና በክፍሉ ታደሰ ይመር እንደነበርም ሻምበል ፍቅረስላሴ ገልፀዋል።</p>

<p>በዘር ማጥፋት ወንጀል ስለመከሰሳቸውም ሲናገሩ፣ የዘር ማጥፋት ወንጀል አለመፈፀሙን፣ ቢፈፀም ኖሮ ጉዳይ አለም አቀፍ ወንጀል ስለሆነ በዓለም አቀፍ ፍ/ቤት የሚታይ መሆኑን፣ ጂኖሳይድ የፈጸም ሰው የፖለቲካ ጥገኝነትም እንደማያገኝ በማስታወስ እነ ኮ/ል መንግስቱ ጥገኝነት ያገኙት የዘር ማጥፋት ወንጀል ስላልፈፀሙ ነው ብለዋል። ሻምበል ፍቅረስላሴ አፄ ኃ/ስላሰ ሲገደሉ በሶቪዬት ሕብረት እንደነበሩ በትናንትናው እለት ያስመሰከሩ ሲሆን፣ ጄኔራል ተፈራ በንቲ ሲገደሉም አዲስ አበባ እንዳልነበሩ ሶስት ምስክሮች ጠርተው አስመስክረዋል። </p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 17 ቀን 1996</a></p>

</body>
</html>	
