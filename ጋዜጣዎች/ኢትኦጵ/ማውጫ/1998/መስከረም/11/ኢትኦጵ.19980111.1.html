<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶክተር መረራ ለኦሮሞ ሕዝብ ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶክተር መረራ ለኦሮሞ ሕዝብ ጥሪ አቀረቡ</h2>


<p>ከተመሰረተ 10 ዓመታት ባስቆጠረው እና በዶ/ር መረራ ጉዲና በሚመራው ኦብኮ ላይ ኢህአዴግ የከፈተውን ዘመቻ ቀጥሏል። በስነ-ምግባር ብልሹነት የተባረሩ ጥቂት ግለሰቦችን በማስቀደም፣ በወጣቶች ማህበራት የተደራጁ ልጆችን በማካተት፣ በኢህአዴግ የገንዘብ ድጋፍ ፀረ-ኦብኮ ግለሰቦች፣ በኦብኮ ስም የተጠሩት ስብሰባ በትናንትናው ዕለት በአዲስ አበባ ኢዲዮ ሆቴል (እንጦጦ መዝናኛ) ተካሂዷል። ይህንን የኢህአዴግ መንግሥት ርምጃ ታዛቢዎች የኢህአዴግ የከተማ ሽፍትነት በማለት የገለፁት ሲሆን፣ የኦብኮ ሊቀመንበር ዶ/ር መረራ ጉዲናም ጥሪ አቅርበዋል።የኦሮሞ ብሄርዊ ኮንግረስ በቅርቡ ባካሄደው ጉባኤ ራሱን በኦሮሞ ምሁራን በከፍተኛ ደረጃ ያጠናከረ ሲሆን፣ በዚህም ሳቢያ በብቃት ማነስ ከደረጃቸው የተገፉትና በከፍተኛ ስነ-ምግባር ጉድለት የታገዱ ግለሰቦች፣ ኦብኮን ለማፍረስ ለሚደረገው ዘመቻ መሳሪያ ሆነው ወጥተዋል፣ ግለሰቦቹ እንኳንስ በኦብኮ ደረጃ የተጠናከረ የፖለቲካ ፓርቲ መምራት ይቅርና የሰንበቴ ማህበር ለመምራት አቅም የሌላቸው መሆኑን የኦብኮ አባላት ይናገራሉ። ከነዚህ ግለሰቦች ጋር የተቀላቀሉት ወ/ሮ አልማዝ ሰይፉ ወደዚህ ርምጃ የተገፉት የስነ-ምግባር ጉድለት በማሳየታቸው መሆኑንም መረዳት ተችሏል፣ ወ/ሮ አልማዝ ሰይፉ ከአመራር በመወገዳቸውና ከአባልነት በመታገዳቸው ሳቢያ በኩርፊያ የሄዱበትን ርቀት አንዳንድ የኦብኮ አባላት «የፖለቲካ ሞት» ሲሉ ገልፀውታል። ኢህአዴግ ሕይወት በነበረው ግዜ ኢህአዴግን ሲታገሉ የነበሩት ወ/ሮ አልማዝ ሰይፉ፣ ኢህአዴግ ወደ መቃብር ጉዞ በጀመረበት፣ ከውስጥም፣ ከውጭም ተወጥሮ በተያዘበት በአሁኑ ወቅት ለኢህአዴግ እጅ መስጠታቸው ብዙዎችን ያናደደ ሲሆን፣ አንዳንዶችም አዝነውላቸዋል። የኦሮሞ ብሄራዊ ኮንግረስ በግንቦት 97 ምርጫ በሐገሪቱ ውስጥ ከሚንቀሳቀሱ የኦሮሞ ድርጅቶች በኦሮሞ ህዝብ ዘንድ ከፍተኛ ተቀባይነት ማግኘቱን ያረጋገጠ፣ አጭበርብሮ በተረፈ ድምጽ 40 የፓርላማ ወንበር የጨበጠ መሆኑም ታውቋል። በፓርላማ የተመረጡትም ሆኑ ሌሎቹ የኦብኮ አባላት ከመሪያቸው ዶ/ር መረራና ከድርጅታቸው ኦብኮ ጋር መቆማቸውን አረጋግጠዋል። ያሉ መረጃዎች እንደሚያሳዩት ከፓርላማ ተመራጮችም ለኢህአዴግ እጅ የሰጠው ወታደር ቶሎሳ ተስፋዬ የተባለው የፀረ-ኦብኮ ዘመቻ አስተባባሪ ነው። ኦብኮዎች የትናንቱን ስብሰባ «የኢህአዴግ ልጆች ጨዋታ» ሲሉ ገልፀውታል። ዶ/ር መረራ በዚህ ጉዳይ ላይ የሰጡት አስተያየት ከዚህ እንደሚከተለው ነው።</p>

<p>ይሄን ነገር ሰምቻለሁ። ነገር ግን በአገሪቱ ሕግም ሆነ በኦሮሞ ብሄራዊ ኮንግረስ መተዳደሪያ ፕሮግራም መሰረት የተፈፀመው ሕገ-ወጥ ተግባር ነው።</p>

<p>የኦሮሞ ብሄራዊ ኮንግረስ ያሉት አባላት ብዛት ከ80 ሺህ እስከ መቶ ሺህ የሚጠጋ ነው። ባለፈው ሀምሌ ወር ኮንግረሳችን አዲስ አመራር ሰይሟል። የስራ አስፈፃሚና ማዕከላዊ ኮሚቴም በምርጫ ተሰይሟል። ከዚያ ውጪ አሁን እየተደረገ ያለው በኦህዴድ የሚደገፉ ሰዎች ሌላ ኦህዴድ በኦብኮ ስም ለመፍጠር የታቀደ ዘዴ ነው። እነዚህ ሌላ ተለጣፊ ኦህዴድ ለመፍጠር የሚንቀሳቀሱ ልጆች በውስጥ ሳይሆን በውጭ እጅ እየታገዙ ነው። ይህ ድርጊት ሕገወጥ ነው ብለን ለሕግ አመልክተናል። የእኛን ማህተም ከአገሪቱ ህግ ውጪ ቀርፀው እንደሚንቀሳቀሱ ለሚመለከታቸው የህግ አካላት አሳውቀናል ለምርጫ ቦርድም ከአገሪቱ ሕግ አንፃር ይህ ሕገ-ወጥ ተግባር ይቆም ዘንድ አሳስበናል።</p>

<p>የድርጅታችንን ጽ/ቤት ኢህአዴግ በሕገ-ወጥ መንገድ ለሕገ-ወጥ ስራ ባስታጠቃቸውና ባሰማራቸው ሰዎች ተነጥቀናል ብለን ለአገሪቱ የሕግ አካላት አሳስበናል። ወደ ፍ/ቤትም እየሄድን ነው። ይህንን ሁሉ ሕጋዊ አቤቱታ በመግፋት ነው የትናንትናው ስብሰባ የተጠራው። ይህ ግን ሕገወጥ መሆኑን ሁሉም የሕግ አካላት ይረዳሉ። አንድ ድርጅት እያለ ሌላ ድርጅት በላዩ ላይ መፍጠር ህገወጥነቱ ለማንም የሚሰወር አይደለም። ሕጋዊ አመራሩ እያለ በአንድ ድርጅት ስም ሌላ አመራር መሰየም ሕገ-ወጥነቱን ሳያውቁ ያደረጉት አይደለም። ይህ ሁሉ ምርጫ ቦርድ፣ ፖሊስን ሁሉም የሕግ አካላት ያውቃሉ። እንደሚታወቀው ኢህአዴግ በዚህ ሕገወጥ ተግባር ውስጥ እጁን የከተተበት ስለሆነ ሕጋዊነታችንን በሕገ-ወጥ መንገድ ለመንጠቅ እየተንቀሳቀሰ ነው።</p>

<p>እነዚህ ስብሰባ ጠሩ የተባሉት ልጆች ምንም የኢኮኖሚ አቅም የሌላቸው በእኔ ድጐማ የሚኖሩም መሆናቸውን ያውቃሉ። ይህን ስብሰባ መጥራት ይቅርና ለግላቸውም የተቸገሩ ናቸው።</p>

<p>በተያያዘም ዶ/ር መረራ ስለ ወ/ሮ አልማዝ ሰይፉ ከድርጅቱ አመራር በምን ምክንያት እንደታገዱ ተጠይቀው ሲመልሱ፦ ወ/ሮ አልማዝ የኦብኮ አመራር ነበረች። ባለፈው ጊዜ ሳትታፈን ታፍኛለሁ በማለቷ ከድርጅቱ ታግዳለች። ጉዳዩዋም በዲሲፕሊን ኮሚቴ ተይዞ እየታየ ይገኛል። ሌላው ቶሎሳ የተባለው ግን አመራር አባል አልነበረም። የድርጅቱ ተራ ካድሬ የነበረ ነው። በማለት መልሰዋል። በተጨማሪም ዶ/ር መረራ ለኦሮሞ ሕዝብ የማስተላልፈው መልዕክት አንዳንድ ሰዎች ለራሳቸው ፍላጐት ሟሟያ የፖለቲካ ድርጅት ጠፍጥፈው ታቀፍ ብለው ሲሰጡት ይህንን የኦሮሞ ሕዝብ ወዶ ከተቀበለ ከዚህ በላይ የሚመጣበት ውርደትናስድብ ስለሌለ እነዚህ በሌሎች ኃይሎች ግፊት፣ ጫናና ጥምዘዛ የሚንቀሳቀሱ ልጆችን አስፈላጊውን እርምጃ በመውሰድ በእንጭጩ ያከሽፍ ዘንድ አሳስባለሁ። የኦሮሞ ህዝብ ከኦብኮና ከነፃ የኦሮሞ ድርጅቶች ጐን ይሰለፍም ዘንድ የትግል አንድነት ጥሪ አስተላልፋለሁ ብለዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መስከረም 11 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኢትኦጵ/ማውጫ/1998/መስከረም/11/ኢትኦጵ1.110198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
