<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት ጋር ፓርላማ መግባት አለመግባቱ ዛሬ ይወሰናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቅንጅት ጋር ፓርላማ መግባት አለመግባቱ ዛሬ ይወሰናል </h2>


<p>ዕሁድ መስከረም 22/1998 በጠ/ሚ/ሩ ፅ/ቤት በጠቅላይ ሚኒስትር መለስ ዜናዊ እና በተቃዋሚ ፓርቲ መሪዎች መካከል የተጀመረው ውይይት በትናንትናው ዕለት ጠ/ሚ/ሩ ባልተገኙበት ቀጥሏል። ከህብረት ዶ/ር መረራ ጉዲናና ዶ/ር በየነ ጴጥሮስ ፣ ከቅንጅት ተቀዳሚ ም/ፕሬዚዳንት ወ/ሪት ብርቱካን ሚደቅሳ፣ ዶ/ር ብርሃኑ ነጋና ኢንጂነር ግዛቸው ሽፈራው ተሳትፈዋል። በኢሕአዴግ ወገን የተገኙት የማስታወቂያ ሚኒስትሩ አቶ በረከት ስምኦን፣ የአብዮታዊ ዴሞክራሲ ጋዜጣ ምክትል አዘጋጅ አቶ ሴኩቴሬ ጌታቸው እንዲሁም የኦሕዴድ/ ኢሕአዴግ ካድሬ የሆኑት አቶ እሸቱ ደሴ ናቸው። ዲፕሎማቶችም በአካል ተገኝተው ሂደቱን እየተከታተሉ ነው።</p>

<p>በትናንትናው ዕለት ከቀትር በፊት የተጀመረው ውይይት ከሰዓት በዘጠኝ ሰዓትም የቀጠለ ሲሆን፣ በውይይቱ ዝርዝር ነጥቦች ላይ መግለጫ ላለመስጠት ፓርቲዎቹ በስነ-ምግባር መመሪያ የተገደቡ ሲሆን፣ ውይይቱን ወደፊት መግፋት በሚቻልበት ሁኔታ ላይ ውይይት የቀጠለ መሆኑን መረዳት ተችሏል ውይይቱ በምን ሁኔታ ላይ እንደሚገኝ ለማወቅ ከከሣቱ ስብሰባ በፊት ከተሳታፊዎቹ አንዳንዶቹን ጠይቀን ሲመልሱ፦ «ውይይቱ እዚህ ደረጃ ላይ ደርሷል፣ በነዚህ ነጥቦች ላይ ተነጋግረናል ለማለት ለጊዜው አይቻልም። ሆኖም ውይይቱን ወደፊት እንደገና እናስኪደው በሚለው ላይ እየተወያየን ነው» ካሉ በኋላ በዚሁ ሰሞን ያልቃል የሚል ተስፋ እንዳላቸው አመልክተዋል። በአማርኛና ለዲፕሎማቶቹም ሲባል የእንግሊዝኛ ቋንቋን በማቀላቀል የቀጠለው ውይይት ተስፋ ሰጭ ነውን? በሚል ላነሳነው ጥያቄ «ድርድሩ ገና መጀመሩ ስለሆነ ከወዲሁ አዝማሚያውን ለመገመት ያስቸግራል። በዚህ ላይ አስተያየት ለመስጠትም የስነ-ምግባር መመሪያው ይገድበናል» ብለዋል። </p>

<p>ትናንት ውይይቱ ከመጀመሩ ከቁጥር በፊት የማስታወቂያ ሚኒስትሩ አቶ በረከት ስምኦን፣ ቅንጅት ሰኞ ዕለት ያወጣውን መግለጫ እንዲያርም አሳሰቡ። ቅንጅቱም ሆነ ሕብረቱ ወደ ድርድሩ የገቡት በጠ/ሚ/ሩ ጥያቄ ሳይሆን በአምባሳደሮቹ አማካኝነት መሆኑ በግልፅ እንዲቀመጥ፣ ይህ ካልሆነ ኢህአዴግ በድርድሩ ለመቀጠል የሚቸገር መሆኑን በማመልከታቸው፣ ቅንጅቱም በኢህአዴግ ወገን በመንግስት መገናኛ ብዙሃን ለሚነዛው ፕሮፖጋንዳ የሰጠው ምላሽ ከመሆኑም ባሻገር በሐቅ ላይ የተመሠረተ መሆኑን በማስረዳት የአቶ በረከትን ሀሳብ ተቃወመ። አቶ በረከት ቅንጅቱ በዚሁ ላይ ይቅርታ ካልጠየቀ ወይም ካላረመ ፓርቲያቸው በውይይቱ የማይቀጥል መሆኑን በመግለፅ ብዙዎች ተስፋ ያደረጉትን ድርድር በጅምር ለመግታት አቋም በመያዛቸው በከሰዓት በኋላው ውይይት ከቅንጅቱ ጥንቃቄ የተሞላበት ማስተባበያ በመስጠቱ ድርድሩ በዛሬው ዕለት እንዲቀጥል ስምምነት ላይ ተደርሷል። በትናንትናው ዕለት የስብሰባው ውሎም «ስብሰባውን በሊቀመንበርነት ማን ይምራው? በምን ቋንቋ እንነጋገር» ከማለት ያለፈ ነገር ላይ መድረስ አለመቻላቸውንም ታውቋል።</p>

<p>ቅንጅቱና ሕብረቱ ለሶስት ቀናት የጠሩትን ከቤት ያለመውጣት አድማ የሰረዙት ጠ/ሚ/ሩ ከነርሱ ጋር ለመወያየት ፈቃደኛ በመሆናቸው መሆኑ እየታወቀ፣ ጠ/ሚ/ሩ ውይይቱን አስጀምረው ጉዳዩን ለአቶ በረከት ትተው ከሂደቱ መራቃቸው በተቃዋሚ ፓርቲ አባላትም ዘንድ ጭምር እያነጋገር የመጣ ሲሆን፣ ከአቶ በረከት ጋር ተወያይቶ ምን ይገኛል? የሚለው የብዙዎች ጥያቄ ነው። የቅርብ ምንጮቸ እንደሚሉት አቶ በረከት ቅዳሜ በተካሄደው የኢሕአዴግ ም/ቤት ስብሰባ ላይ የድርድሩን አማራጭ በፍፁም ሲገፉ፣ በተቃውሚ ፓርቲ መሪዎች ላይ የኃይል ርምጃ እንዲወሰድ ሲገፋፉ ነበር። ከዚህም በተጨማሪ በአሁኑ ወቅት በሕዝቡ ዘንድ ለውይይቱ ከፍተኛ ትኩረት የተሰጠውና በብዙዎችም ዘንድ ከፍተኛ ተስፋ የተንፀባረቀው ውይይቱ እስከመጨረሻው ከጠ/ሚ/ሩ ጋር ይዘልቃል በሚል ነበር።</p>

<p>በየመግለጫዎቻቸው የሃይል አማራጭንና የእልህ ጐዳናን ሲከተሉ የቆዩትን አቶ በረከት ስምኦንን እንዲሁም በተራ የስልጣን ዕርከን ላይ የሚገኙትን አቶ ሴኩቱሬ ጌታቸውንናን አቶ እሸቱ ደሴን ጠ/ሚ/ሩ ለውይይት መወከላቸው በኢሕአዴግ ወገን ለድርድሩ ትኩረት አለመሰጠቱን ያመለክታል የሚሉ የተቃዋሚ ፓርቲ አባላት አሉ። ጠ/ሚ/ሩ መገኘት ባይችሉ እንኳን እንደ አቶ ግርማ ብሩ አይነት ሰዎች በድርድሩ ቢሳተፉ መድረኩ ከፍጥጫና ከጥላቻ በራቀ መልኩ ወደ ውጤት ያመራል የሚሉ አስተያየቶች ከተቃውሞው ጐራ በስፋት ሲንፀባረቁ፣ የሐገራቸው ጉዳይ የሚያሳስባቸው ሌሎች ዜጎችም ይህንኑ አቋም ይጋራሉ።</p>

<p>በሌላ በኩል ደግሞ አቶ በረከት ከፓርቲው ፍላጎት ውጭ በራሳቸው የሚጨምሩትም ሆነን የሚቀንሱት ስለማይኖር በተገኘው መድረክ ውይይቱን መቀጠሉ አማራጭ የሌለው እንደሆነም ያስተጋባል። ሆኖም ወደ ዋናው የውይይት ነጥብ ሳይገባ፣ «በፕሮሲጀር» ብቻ ቀናቶች እየተቆጠሩ፣ ፓርላማው የሚሰይምበት ቀን እየተቃረበ በመምጣቱ ድርድሩ ሳያልቅ ተቃዋሚዎች ፓርላማ ስለመግባት አለመግባታቸው ይወስናሉን/ የሚለው አነጋጋሪ ሆኗል። ፓርላማው የሚሰየመው የፊትችን ሰኞ መስከረም 30/1998 በመሆኑ ተቃዋሚዎች ፓርላማ ገብተው ድርድርን ይቀጥላሉ ወይንስ የፓርላማው ምስረታ ጊዜ ይራዘማል/ ፓርላማ ከገቡና ውጤቱን ከተቀበሉ በኋላስ የድርድሩ ፋይዳ ምንድን ነው/ የሚለው የወቅቱ አነጋጋሪ ጥያቄ ሆኖ የቀጠለ ቢሆንም፣ በዚህ በኩል የተቃዋሚዎቹን ምላሽ ለማግኘት አልተቻለም። ቅንጅቱ በድርድሩ ሳቢያ ካላራዘመ ፓርላማ ስለመግባት አለመግባቱ በዛሬው ዕለት ውሳኔ ያሳልፋል ተብሎ ይጠበቃል።</p>

<p class="align-center"><a href="/Gazettas/Ethiop/info/Ethiop.html">ከኢትኦጵ መስከረም 25 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኢትኦጵ/ማውጫ/1998/መስከረም/25/ኢትኦጵ1.250198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
