<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትላንትናው ዕለት የፓርላማው ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በትላንትናው ዕለት የፓርላማው ውሎ </h2>


<p>ትናንት የህዝብ ተወካዮች ም/ቤት ባካሄደው የአንደኛ ዓመት የስራ ዘመን የመጀመሪያ ስብሰባ ጠ/ሚ/ሩ ነባር ሚኒስትሮችን አባርረው በአጠቃላይ የ20 ሚኒስትሮችን ሹመት ያጸደቁ ሲሆን ሚኒስተር ዴኤታዎችንና ምክትል ሚኒስትሮችን ሾመዋል። በዕለቱ ከቀረቡት 4 አጀንዳዎች ሁለቱ በዋነኝነት የቀረቡትን ተመራጮ ያለመከሰስ መብት ለመንፈግ እና የአዲስ አበባ አስተዳደርን በኢሕአዴግ አመራር ለማስቀጠል የተዘጋጁ ነበሩ። እነዚህ ሁለት አጀንዳዎች ፍፁም አደገኛ መሆናቸውን፣ ሀገሪቱን ወደ ሌላ ትርምስና ብጥብጥ የሚወስዱ መሆናቸውን በማስመልከት የሕብረቱ መሪዎችና የኦፌዴን ሊቀመንበር አቶ ቡልቻ ደመቅሳ ስጋታቸውን ገልጸዋል። ውሳኔ እንዳይሰጥበትም ጠይቀዋል።</p>

<p>ጥረታቸውና ማሳሰቢያቸው ተቀባይት ያላገኘላቸው የህብረቱ መሪ ዶ/ር በየንነ ጴጥሮስና ምክትላቸው ዶ/ር መረራ ጉዲና እንዲሁም የህብረቱ የፖርላማ ተመራጮች በአንድነት ስብሰባውን ጥለው ወጥተዋል። ዶ/ር በየነና ሌሎቹ ተመራጮች በሌላ በር አድርገው ሲወጡ፣ ዶ/ር መረራ ጠ/ሚ/ሩን ጨምሮ የኢሕአዴግ ሹማምንት ባሉበት አቅጣጫ አድርገው አዳራሹን ለቀዋል። በመድረኩ የመናገር ዕድል ተነፍጓቸው ያሉት የቀድሞው ፕሬዚዳንት ዶ/ር ነጋሶ ጊዳዳም በተመሳሳይ ስብሰባውን ጥለው ወጥተዋል።</p>

<p>መስከረም 30/1998 በፕሬዚዳንት ግርማ ወ/ጊዮርጊስ የተከፈተው የህዝብ ተወካዮች ም/ቤት በመጀመሪያው ዕለት የስብሰባ ውሎው ከ547 የፓርላማ መቀመጫ 407ቱ ሲገኙ፣ 140ዎቹ አልተካፈሉም። ከዚህ ውስጥ ከመቶ የሚልቁት የቅንጅት ለአንድነትና ለዴሞክራሲ ተወካዮች ሲሆኑ፣ ሌሎቹ ከሌሎች ፓርቲዎች ናቸው። ከመክፈቻው ጀምሮ መደነጋገር የታየበት፣ ፕሬዚዳንቱ እንደ ርዕሰ ብሄርነታቸው በክብር ከመቀመጥ ይልቅ የምርጫ ቦርድ ኃላፊነትን ደርበው በተገኙበት የመክፈቻው ስነ- ስርዓት አቶ መለስ ለሶስተኛ ጊዜ እንደገና ጠ/ሚ/ር ሆነው ተመርጠዋል።</p>

<p>ለሦስተኛ ጊዜ ጠ/ሚ/ር ሆነው የተመረጡት አቶ መለስ ዜናዊ የኢትዮጵያ ጠ/ሚ/ር ለመሆን ነፃ ምርጫ ቦርድ እንዲቋቋም በቅንጅት በኩል የቀረበውን ቅድመ- ሁኔታ የማይሞከር ነው ሲሉ ገልፀዋል። ምርጫ ቦርድ ካልፈረሰና ገለልተኛ ምርጫ ቦርድ በዚህች ሐገር ካልተቋቋመ በሐገሪቱ መረጋጋት የሚባል ሊኖር እንደማይችል የፖለቲካ ተመልካቾች እያሳሰቡ ነው።</p>

<p>ፓርላማው ከትናት በስቲያ ሰኞ የም/ቤቱን አፈ-ጉባኤ የመረጠ ሲሆን፣ የወጣቶች ባህልና ስፖርት ሚኒስትር የነበሩት አቶ ተሾመ ቶጋ አፈ-ጉባኤ እንዲሆኑ የንግድና ኢንዱስትሪ ሚ/ር ግርማ ብሩ በጠቆሙት መሠረት አቶ ተሾመ አፈ ጉባኤ ሆነው ሲመረጡ፣ ወ/ሮ ሽታዬ ምንአለ የተባሉት ደግሞ ምክትል አፈ ጉባኤ ሆነው ተሹመዋል። የቀድሞው ፓርላማ አፈ ጉባኤ ዳዊት ዮሀንስ ከአማራ፣ ምክትል አፈ ጉባኤ ጴጥሮስ ኦላንጐ ከወላይታ እንደሆኑት ሁሉ አሁንም ሁለቱ አፈ-ጉባኤዎች ከወላይታና ከአማራን አቻው፣ አሁን ዋናው ለወላይታ፣ ምክትሉ ለአማራ ሆኗል። ጠ/ሚ/ርነት በቋሚነት ለትግራይ፣ ፕሬዚዳንትነት ደግሞ በተመሳሳይ ለኦሮሞ፣ ም/ጠ/ሚኒስትርነት ለአማራ ሆኖ መቀጠሉ ይታወቃል። ትናንት ፓርላማ ውስጥ የኦሮሞ ህዝብ ከብዛቱና ክቁትሩ አንጻር ወሳኝ የስልጣን ቦታዎችን ተነፍጓል የሚል ተቃውሞ ከተቃዋሚዎች ዘንድ የተሰነዘረ ሲሆን፣ ኦሮሞ ጠ/ሚ/ር የማይሆነው ለምንድን ነው? የሚል ጥያቄም ተነስቷል። እንደው ሌላው ቢቀር ም/ጠ/ሚኒስትርነት ለምን እንነፈጋለን? የሚል ተቃውሞ የተነሳ ቢሆንም፣ በኦህዴድ በኩል ኦሮሞ ስልጣን አንሶታል የሚል ጥያቄ ያነሳ የለም።</p>

<p>ፓርላማው በትናንትናው ዕለት የመጀመሪያውን መደበኛ ስብሰባ በማድረግ በጠ/ሚ/ሩ የቀረቡት የአዲስና ነገር ካቢኔ አባላት ዝርዝር የፀደቀ ሲሆን፣ በሚኒስቴር መስሪያ ቤቶቹ ቁጥር ወደ 20 ከፍ ብሏል። በትናንትናው ዕለት ለፓርላማው ከቀረቡት አራት አጀንዳዎች ሁለቱ ማለትም የፓርላማ አባላትን የሕግ ከለላ ማንሳትና የአዲስ አበባ አስተዳደርን በተመለከተ የቀረበው አጀንዳ በፓርላማ ውስጥ በእጅጉ ያጨቃጨቀ ከመሆኑ ባሻገር፣ በቴለቪዥን በሚከታተለው ህዝብ ዘንድ ቁጣን የቀሰቀሰ መሆኑን መረዳት ተችሏል። እንዲህ አለ አደጋኛ ውሳኔ ሲወሰን ም/ቤት ተቀምጠን አናይም ያሉ የሕብረቱ መሪዎች አባላቶቻቸው ም/ቤቱን ለቀው ወጥተዋል።</p>

<p>በትናንትናው ዕለት ለፓርላማው የቀረበው አጀንዳ 4 ሲሆን፣ ም/ቤቱ ውስጥ የተበተነው አጀንዳ በይዘቱ ብዙም ልዩነት ባይጸባረቅበትም፣ ሁለት አይነት መሆኑን መመልከት ተችሏል። መጀመሪያ ላይ የታደለው የሚከተለው ነው፦</p>

<p>የኢትዮጵያ ፌዴራላዊ ዴሞክራሲያዊ ሪፖብሊክ 3ኛ የሕዝብ ተወካዮች ም/ቤት 1ኛ ዓመት የስራ ዘመን 1ኛ መደበኛ ስብሰባ አጀንዳ ጥቅምት 1 ቀን 1998 ዓ.ም.</p>

<p>1/ የኢፌዴሪ የአስፈፃሚ አካላትን ስልጣንና ተግባር ለመወሰን የቀረበውን ረቂቅ አዋጅ መርምሮ ማጽደቅ፤
2/ በሕገ-መንግስቱ አንቀጽ 74 መሠረት ጠቅላይ ሚኒስትሩ የሚያቀርቡትን እጩ የካቢኔ አባላትን ሹመት ማጽደቅ፣
3/ የሕዝብ ተወካዮች ም/ቤት አባልን የሕግ ከለላ ስለማንሳት የቀረበውን የውሳኔ ሃሳብ መርምሮ ማጽደቅ፣
4/ የአዲስ አበባ ጊዜያዊ አስተዳደርን ስራ እንዲቀጥል ለማስቻል የቀረበውን የውሳኔ ሃሳብ መርምሮ ማጽደቅ፤</p>

<p>በቀጥሎ የተበተነው አጀንዳ ደግሞ «ይህ የኢትዮጵያ ፌዴራላዊ ዴሞክራሲያዊ ሪፐብሊክ 3ኛው የሕዝብ ተወካዮች ም/ቤት አንደኛ ዓመት የስራ ዘመን 1ኛ መደበኛ ስብሰባ...» ካለ በኋላ ቀጥሎ የተዘረዘሩት ሶስት አጀንዳዎች ከላይኛው ጋር ተመሳሳይ ቢሆኑም፣ የአዲስ አበባ አስተዳደርን በተመለከተ በተራ ቁጥር 4 የቀረበው ከላይኝው ጋር ልዩነት ተንፀባርቆበታል። በተራ ቁጥር 4 ላይ እንዲህ ይላል «በአዲስ አበባ ከተማ የተፈጠረውን የአስተዳደር ክፍተት ለመፍታት የቀረበውን የውሳኔ ሃሳብ መርምሮ ማፅደቅ» ይላል። በአጠቃላይ ከአራቱ አጀንዳዎች የመጨረሻዎቹ ሁለቱ እንዳይፀድቁ ዶ/ር መረራ ጉዲናና ዶር/ በየነ ጴጥሮስ ያሳሰቡ ቢሆንም ተቀባይነት አላገኙም። በዚህም መሠረት አዋጁ በ284 ድጋፍ፣ በ70 ተቃውሞ ፀደቀ።</p>

<p>በዚህም አጀንዳና መሠረት «የኢትዮጵያ ፌዴራላዊ ዴሞክራሲያዊ ሪፐብሊክ አስፈፃሚ አካላትን ስልጣንና ተግባር ለመወሰን» በሚል የተዘጋጀውና ማብራሪያ የታከለብነት ረቂቅ ሕግ ለውይይት የቀረበ ሲሆን፣ የቀድሞው የኢፌዴሪ ፕሬዚዳንት ዶ/ር ነጋሶ ጊዳዳ እንዲሁም የሕብረቱ እና የኦፌዴን መሪዎች አስተያየትና ትችት አቅርበውበታል። አስረጅ ሆነው የቀረቡት አቶ ብርሃኑ አዳሉም ማብራሪያ የሰጡ ሲሆን፣ ከቤቱ የተነሱ ጥያቄዎችን መሠረት በማድረግ መስተካከል የሚገባቸው ነጥቦች እንዳሉ ቢያምኑም አዋጁ ግን ያለምንም ማሻሻያ ባለበት ሁኔታ ፀደቀ።</p>

<p>በሁለተኛ ደረጃ የካቤኔ አባላትንና ሚኒስትሮችን ሹመት ማፅደቅ ሲሆን በሚኒስቴር ዴኤታ ደረጃም ሹመቶችን ሰጥተዋል። የውጭ ጉዳይ ሚኒስቴር ዴኤታ ዶ/ር ተቀዳ አለሙ፣ የንግድና ኢንዱስትሪ ሚኒስትር ዲኤታ ታደሰ ኃይሌ እና የማዕድንና ኢነርጂ ሚኒስትር ዲኤታ ወ/ሮ ስንቅነሽ እጅጉ ባሉበት እንዲቀጥሉ ሲወሰን፣ አቶ አርከበም የስራና ከተማ ልማት ሚኒስቴር ሚኒስትር ዲኤታ ሆነው ተሹመዋል። አቶ አርከበ በአዲስ አበባ ከተማ ውስጥ በአንድ ወቅት ባገኙት ተሰሚነት የአቶ መለስ ባለቤት ደስተኛ እንዳልነበሩ ሲነገር የቆየ ሲሆን፣ የአቶ አርከበ ምስል ያረፈበት ቢል ቦርድም በትዕዛዝ እንዲፈርስ መደረጉ ይታወሳል።</p>

<p>ብዙዎችን ያስገረመው አቶ በረከት በካቢኔ አባላት ዝርዝር ውስጥ አለመግባታቸው ነው። ምክንያቱ ለምን እንደሆነ ባይታወቅም አቶ በረከት በህዝቡ እንዲሁም በዲፕሎማቲክ ማሕበረሰብ ዘንድ ያተረፉት ጥላቻ፣ እንዲሁም በጠ/ሚ/ሩ ስልጣን ላይ ያተረፉት ጥላቻ፣ እንዲሁም በጠ/ሚ/ሩ ስልጣን ላይ ጭምር አደጋን የሚጋብዙ ምልክቶች ማሳየታቸው ከስልጣን እንዲርቁ ምክንያት እንደሆነ ሲገመት፣ በሌላ ወገን ደግሞ ሙሉ በሙሉ የፓርቲውን ስራ እንዲሰሩ ታስቦ ገሸሽ ተደርገዋል የሚሉም አሉ። ኢሕአዴግ በምርጫው ለደረሰበት ሽንፈት የኢህአዴግ የምርጫ ዘመቻ መሪ የሆኑት አቶ በረከት ስምኦን ተጠያቂ ናቸው የሚል አቋም በኢህአዴግ ዘንድ እንዳለ ይነገራል፤ ሆኖም የኢሕአዴግ ሽንፈት በማጭበርበር ለመመለስ ከማን የተሻለ አይነተኛ ሚና መጫወታቸውም ይነገራል። </p>

<p class="align-center"><a href="/Gazettas/Ethiop/info/Ethiop.html">ከኢትኦጵ ጥቅምት 2 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኢትኦጵ/ማውጫ/1998/ጥቅምት/02/ኢትኦጵ1.020298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
