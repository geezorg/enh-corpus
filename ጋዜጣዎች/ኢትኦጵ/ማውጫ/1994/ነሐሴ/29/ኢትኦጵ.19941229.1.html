<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አምባገነን አይደለሁም" ኮ/ል መንግሥቱ ኃይለ ማርያም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"አምባገነን አይደለሁም" ኮ/ል መንግሥቱ ኃይለ ማርያም</h1>


<p>የቀድሞው የኢትዮጵያ ፕሬዚዳንት ሌ/ኮ/ል መንግሥቱ ኃ/ማርያም አምባገነን አይደለሁም ሲሉ መግለጫ ሰጡ፤ የቀድሞው ፕሬዚዳንት መንግሥቱ ኃ/ማርያም ይህንን መግለጫ የሰጡት በዩ.ኤስ.አሜሪካ ዋሽንግተን ከሚገኝ ራዲዮ ጣቢያ ጋር ባደረጉት ቃለ ምልልስ ነው። በዋሺንግተንና አካባቢዋ ከሚደመጥ አንድ ሬዲዮ ጣቢያ ጋር ባለፈው ዕሁድ ኮ/ል መንግሥቱ ኃ/ማርያም በሰጡት ቃል ምልልስ አምባገነን መሪ ስለመሆናቸው ለተነሣባቸው ጥያቄ "የኢትዮጵያን ሕዝብና ሠራዊቱን አስተባብሬ ለሐገሩ እንዲዋጋ ማድረጌ አምባገነን አያሠኘኝም፤ ሕዝብንና ሠራዊትን አስተባብሮ ለሐገር ማታገል አምባገነን የሚያሰኝ ከሆነ እነ አፄ ቴዎድሮስ፣ እነ አፄ ምኒልክም አምባገነን ናቸው ማለት ነው" ሲሉ ያብራሩት መንግሥቱ ኃ/ማርያም ኢትዮጵያ በደም የተገነባችና በጀግኖቿ ደም የፀናች ሐገር ነች በማለት አክለውበታል።</p>

<p>"የኢትዮጵያ ሠራዊት ሽንፈት የተከሰተው መንግሥቱ ኃ/ማርያም ጄኔራሎቹን በመረሸኑ ነው" እየተባለ የሚነሣውን አስተያየት መነሻ በማድረግ ለቀረበላቸው ጥያቄ ሲመልሱም አባባሉ እውነትን መሠረት ያደረገ አይደለም በማለት ተችተው ወደኋላ ተመልሰው በ1970 ከሶማሊያ ወራሪዎች ጋር የተደረገውን ጦርነት አስታውሰዋል፤ "ከሶማሊያ ጋር ጦርነት በምናደርግበት ወቅት የነበረን የሰው ኃይል 38 ሺህ፣ 70 ታንኮችና 8 ሚግ ብቻ ነበር" ያሉት ኮ/ል መንግሥቱ ኃ/ማርያም ሕዝቡን በአጭር ጊዜ ውስጥ በማንቀሣቀስ ሠራዊቱ በአስርና በ50 አለቃዎች እየተመራ ውጤት ማስመዝገቡን አስታውሠዋል። "ሶማሊያውያኑ ጫማቸውንና መሣሪያቸውን ጥለው በአጭር ግዜ ውስጥ እንዲሸሹ ካደረግን በኋላ ከዚያ ፊታችንን ወደ ሰሜን አዙረን ወንበዴውን ሣሕል በርሃ ከተትነው" በማለት በንፅፅር ያስታወሱት ኮ/ል መንግሥቱ ኃ/ማርያም ያን ግዜ ያ ውጊያ የተመራው በጀኔራሎች አመሆኑን በመግለፃ የጀኔራሎቹ መገደልና መገለል ለሠራዊቱ ሽንፈት አስታዋፅኦ አድርጓል ማለት እንደማይቻል ለማሣየት ሞክረዋል። በኋላ ጄኔራል ሆነው በመፈንቅለ መንግሥትና በመሣሠሉት የተገለሉትና የተገደሉት በዚያ ጦርነት ውስጥ ያለፉ በስርዓቱ የተሾሙና የተሸለሙ መሆናቸውን ገልፀዋል። "ጥሩ ሲሰሩ ሻምፓኝ እያፈሰስን ሾመናል፣ ሸልመናቸዋል፤ ኃላፊነታቸውን ሲዘነጉና ሲፈሩ ደግሞ ማዕረጋቸውን ገፈናል፤ ይህ ደግሞ ተገቢና በጋራ ውሣኔ የሚፈፀም ነው" በማለት አብራርተዋል።</p>

<p>በግንቦት 1981 መፈንቅለ መንግሥት ተሣታፊ ናቸው በተባሉ የጦር ጄኔራሎች ላይ የተወሰነውን የሞት ቅጣት በተመለከተም "የገቡትን ቃለ መሐላ አፍርሰው፣ ሕገ-መንግሥቱ ለመሻር የተንቀሣቀሱ፣ ሐገርን ሊያፈርሱ ከሚንቀሣቀሱ ኃይሎች ጋር የተሣጠሩ ከሓዲዎች ናቸው" ያሉት መንግስቱ ኃ/ማርያም ፍርዳቸውን ያገኙትም የሐገሪቱ የበላይ የሆነው ብሄራዊ ሸንጐ ባቋቋመው ፍ/ቤት እንደሆነ ጠቁመው የፍርድ ሂደቱ ግልፅ፣ ጋዜጠኞችና ታዛቢዎች የነበሩበት እንደነበር አስረድተዋል። ጄኔራሎቹ ለብዙ ሰዎች ሞት ተጠያቂና ከሁሉም በላይ ምትክ የሌላትን ሐገር ለማጥፋት የተንቀሣቀሱ በመሆናቸው የተወሰነባቸው ቅጣት ተገቢ ነው ካሉ በኋላ "የእጃቸውን ነው ያገኙት" በማለት አክለዋል። በአስመራ ወታደሮች በአዛዦቻቸው ላይ ከሕግ ውጭ የሚወስዱትን እርምጃ ከጀርመን እንደተመለሱ ጀኔራል ተስፋዬ ገ/ኪዳንን ወደዚያው በመላክ እንዳስቆሙም አስታውሰዋል። ከዚህ ውጭ ሂደቱ ሁሉ ሕጋዊነት የተከተለ መሆኑን አስረድተው አምባገነን አይደለሁም የሚለውን ነጥብ አጉልተዋል።</p>

<p>"አፄ ኃ/ስላሴን እኛ ከስልጣን ካወረድናቸው በኋላ ስልጣን ለካ እንዲህ በቀላሉ ይገኛል በሚል የአደሬ ነፃ አውጪ፣ የትግሬ ነፃ አውጪ፣ የጉራጌ ነፃ አውጪ፣ የኦሮሞ ነፃ አውጪ የሚሉ ኃይሎች ተነሱ" ያሉት ኮሎኔል መንግስቱ ኃይለማርያም የተደረገው ትግል ሃገሪቱን ከእንደዚህ አይነት ሁኔታ ለመከላከል ጭምር እንደነበር ገልፀዋል። በሓገሪቱ ሲፈፀም የነበረውን ሁሉ ባለው የስልጣን መዋቅር በጋራና በምክክር ሲፈፀሙ መቆየታቸውንም አስረድተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ነሐሴ 29 ቀን 1994</a></p>

</body>
</html>	














