<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በስደት የሚገኙ ተማሪዎችን ለመመለስ በመንግሥት የተላከው 8 አባላት ያለው ቡድን ያለውጤት ተመለሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በስደት የሚገኙ ተማሪዎችን ለመመለስ በመንግሥት የተላከው 8 አባላት ያለው ቡድን ያለውጤት ተመለሰ</h2>


<p>ከሐምሌ 22/1994 እስከ ነሐሴ 11/1994 ዓ.ም በጠ/ሚ/ሩ ፅ/ቤት ሲካሄድ የቆየውን የከፍተኛ ትምሕርት ተቋም መምሕራን ውይይት በስደት የሚገኙ የዩኒቨርስቲ ተማሪዎች ሲነቅፉት፣ ተማሪዎችን አግባብቶ ወደሐገር ለመመለስ ወደዚያው የተንቀሣቀሰው ቡድን ከሁለት ወራት ድካም በኋላ ብቻውን ተመልሷል። በስደት ያሉት ተማሪዎችን አግባብቶ ወደሐገር ለመመለስ ወደዚያው የተንቀሣቀሰው ቡድን ከሁለት ወራት ድካም በኋላ ብቻውን ተመልሷል። በስደት ያሉት ተማሪዎች መምሕራኖቻቸውን አድርባዮች ሲሉ መኮነናቸውንም መረዳት ተችሏል። የኢሕአዴግ መንግስት በተለይ ትምህርትን በተመለከተ የአፈፃፀም እንጂ የፖሊሲ ችግር የለብኝም በማለት የሚያደርገው መከላከል በአስፈፃሚው አካል ላይ በተለይም የትምሕርት ሚኒስትሯን ገነት ዘውዴን ከቦታቸው ለማንሣት ያቀደ መሆኑን የሚገልፁ ምንጮች አሉ። ወ/ሮዋም በአምባሳደርነት ሊሾሙ ነው የሚል ፍንጮችም እየተደመጡ ነው።</p>

<p>የኢሕአዴግ መንግስት የከፍተኛ ትምሕርት ተቋም መምሕራንንም ሆነ ሌሎች መምሕራንን ሰብስቦ ከማነጋገሩ በፊት በስደት ላይ ጐልቶ ወጥቶ ለጭቅጭቅ በር ይከፍታል በሚል በሰኔ ወር አጋማሽ ከደህንነትና ከካድሬዎች የተውጣጣ 8 አባላት ያሉበትን ቡድን ወደ ኬንያ ናይሮቢ ልኮ ነበር። ቡድኑም በቆይታው ተማሪዎችን ለማግኘት ጥረት አድርጓል፤ ሆኖም ተማሪዎቹ ወደሃገራችን ተመልሰን እንደገና ስቃይን ለመቀበል ፍቃደኛ አይደለንም በማለታቸው ቡድኑ ተልዕኮው ከሽፎበታል። ቡድኑ መንግስት ከከፍተኛ ትምሕርት ተቋም መምሕራን ጋር የሚያደርገውን ውይይት ተከታትለው ስደተኛዎቹ ተማሪዎች አቋሟቸውን ይለውጡ ይሆናል በሚል ተስፋም ለሁለት ወራት ያህል ኬንያ ቆይቷል፤ በተለያዩ ሁኔታ ውይይቱን የተከታተሉ ተማሪዎች በመምሕራኖቻቸው ማፈራቸውን ገልፀዋል።</p>

<p>ከተማሪዎቹ አስተባባሪዎቹ አንዱ የሆነው ለይኩን ብርሃኑ እንደተናገረው በመምሕራኑና በባለስልጣናቱ መካከል በሚደረገው ውይይት በተለይም ከዚህ ቀደም ባልተለመደ ሁኔታ ምሁራኑን ሰብስቦ ማወያየቱ ለውጥ ለማምጣት ነው የሚል ግምት እንዳደረበት ገልፆ፣ በመጨረሻ ሁሉ ነገር ባለበት እንደገና መቀጠሉ እንዳሣዘነውና ተስፋ እንዳስቆረጠው አመልክቷል። በዩኒቨርስቲ መምሕራንም ማዘኑን አክሏል።</p>

<p>"የአካዳሚክ ነፃነት ጥያቄ ስላቀረብን ብቻ በመንግስት ታጣቂዎች ስንታፈንና ስንደበደብ ከዳር ቆመው ሲመለከቱን የነበሩት አስተማሪዎች ቢያንስ በዚህ መድረክ እንኳን ድምፃቸውን ሣያሰሙ ማለፋቸው አደርባይነታቸውን በተጨባጭ የሚያጋልጥ ነው" ሲል ለይኩን አውግዟቸዋል። "መደብደባችንን፣ መታሰራችንን፣ ከትምህርት ገበታ ተፈናቅለን ለስደት መዳረጋችንን በመድረኩ ተጠቅመው ሣያወግዙ ማለፋቸው ያሣዝናል" በማለት በመምሕራኑ እንዳፈረባቸውና በእጅጉ እንዳዘነባቸው ገልጿል።</p>

<p>በስደት ከሚገኙት የዩኒቨርስቲ ተማሪዎች ከፊሉ በኬንያ ዩኒቨርስቲዎች የመማር ዕድል ያገኙ ሲሆን፣ ቀሪዎቹ በስደተኛ መጠለያና በናይሮቢ በመንቀሣቀስ ላይ መሆናቸውን መረዳት ተችሏል። አንዳንድ ተቃዋሚ የፖለቲካ ሐይሎች በተለይም የኦሮሞ ነፃነት ግንባር የኦሮሞ ተወላጅ ከሆኑ ስደተኛ ተማሪዎች ጋር ግንኙነት በመፍጠር አንዳንድ ተማሪዎችን እየመለመለ በመውሰድ ላይ መሆኑን ከስፍራው የደረሰን ዜና ያስረዳል። በቅርቡ ከወር በፊት በካኩማ ከሚገኘው የስደተኛ መጠለያ 18 የዩኒቨርስቲ ተማሪዎች በኦነግ ተመልምለው መወሰዳቸው ታውቋል፤ ወደ የት እንደተወሰዱ የታወቀ ነገር ባይኖርም ወደ ኤርትራ ሣይወሰዱ እንዳልቀረ ተገምቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ነሐሴ 22 ቀን 1994</a></p>

</body>
</html>	














