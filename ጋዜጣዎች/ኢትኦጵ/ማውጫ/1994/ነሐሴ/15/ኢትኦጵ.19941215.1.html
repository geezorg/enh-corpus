<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሼኽ አል አሙዲ ኩባንያዎች በአንዱ ላይ የሙስና ክስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሼኽ አል አሙዲ ኩባንያዎች በአንዱ ላይ የሙስና ክስ </h1>


<p>በትውልድ እና በእናታቸው ኢትዮጵያዊ፣ በአባትና በዜግነት ሣዑዲ አረቢያዊ የሆኑት ሼህ መሐመድ አላሙዲን በተለያዩ የዓለም ክፍሎች የዘረጉት ኢንቨስትመንት እየተስፋፋና እያደገ መምጣቱ ሲዘገብ፣ በሌላ በኩል ከርሣቸው ኩባንያዎች በአንዱ ላይ የተጣራው 508 ሚሊዮን ብር የሙስና ክስ ውድቅ የሆነበት ምክንያት ግልፅ አይደለም ሲሉ የፍ/ቤት ምንጮች ገለፁ።</p>

<p>ትውልድና ዕድገታቸው በኢትዮጵያ ወሎ (ወልዲያ) የሆነው ሼህ መሐመድ አላሙዲን በዓለም ላይ በሐብታቸው መጠን ጣሪያ ነክተዋል ተብለው በጥናት ከተረጋገጠላቸው 400 ያህል ቢሊየነሮች አንዱ እንደሆኑም ተመልክቷል። በዩ.ኤስ. አሜሪካ የሚታተመው "ዘ-ኢትዮጵያ" ጋዜጣ "ነው ፋቸ" የተባለ መፅሔትን ጠቅሶ እንደዘገበው ሼሕ መሐመድ አላሙዲን ከሐገራቸው ኢትዮጵያ በተጨማሪ በሣዑዲ አረቢያ፣ ስዊድን፣ ሞሮኮ፣ ግብፅ፣ ኬንያ፣ ዑጋንዳ፣ እንግሊዝ፣ አሜሪካ፣ ጅቢቱ፣ ታይላንድ፣ አዘርባጃን፣ ሊባኖስ፣ ደቡብ አፍሪካ እና በሌሎችም ስማቸው ባልተዘረዘሩ ሐገራት ኢንቨስትመንትአላቸው።</p>

<p>በሣዑዲ አረቢያ ሐብታቸው በከፍተኛ ደረጃ ላይ ይገኛል ከሚባሉት ዘጠን ቢሊየነሮች አንዱ ሼህ መሐመድ አላሙዲን ናቸው። ሼህ መሐመድ አላሙዲን በኢንቨስትመንቱ መስክ ውጤታማ እየሆኑ የመጡትና እየከበሩ የሄዱት በሞሮኮና ስዊድን በጀመሩት ኢንቨስትመንት ነው ተብሏል። ዛሬ በተለያዩ የዓለም ክፍሎች አያሌ ቢሊዮን ዶላሮች የሚያንቀሳቅሱ ሼህ መሐመድ አላሙዲን በቅርቡ ታይላንድ ውስጥ ሱኮታይ ከተባለ የነዳጅ ኩባንያ ጋር የ1. ቢሊዮን ዶላር ፕሮጀክት በጋራ ለመስራት መስማማታቸው ተነግሯል። መሐመድ አል-አሙዲን በግል ከሚያንቀሣቅሱት ቢዝነስ በተጨማሪ ቢንማሃፋዝ ከተባሉ ቢለየነር ጋርም በሽርክና በርካታ ቢዝነሶች እንዳሏቸው ተመዝግቧል፣ መሐመድ አላሙዲን ከቢንማሃፉዝ ጋር በጋራ 3 ግዙፍ የነዳጅ ኩባንያዎች አላቸው። በሳዑዲ አረቢያ ታዋቂ ከሆኑት የነዳጅ ኩባንያዎች መካከል ዴልታ ኦይል፣ ኒማር ፔትሮሊየም የተሰኙት የነሼህ መሐመድ አላሙዲን መሆናቸውን መረዳት ተችሏል። ሼህ መሐመድ አላሙዲን በአዲስ አበባ የሚገኘውን አፖሎ የተሰኘውን ሆቴል በ18 ሚሊዮን ዶላር ገዝተዋል ተብሏል። ሼህ መሐመድ አላሙዲን በኢትዮጵያ ውስጥ በዘረጉት ኢንቨስትመንት ከ30 በላይ ትላልቅ ድርጅቶች በመክፈት 60,00 (ስልሣ ሺህ) ሠራተኞችና ቤተሰቦቻቸው እንደተደጎሙ ከዘገባው መረዳት ተችሏል። እስከ አሁን ከከፈቱትና ከገነቡት በተጨማሪ በመሐል ፒያሣ በአይነቱም በደረጃውም ልዩ የሆነ ባለ 50 ፎቅ ሕንፃ ለመስራት ቦታውን በሊዝ ገዝተው ዙሪያውን በአጥር ከከለሉት ቆይቷል። በአሁኑ ወቅት ግንባታው አልተጀመረም።ከርሣቸው ድርጅቶች አንዱ የሆነው ኤልፎራ ከታጠረው አጥር በአንድ ጫፍ ላይ እንቁላል እየሸጠበት ይገኛል። አላሙዲን በኢትዮጵያ ውስጥ ኢንቨስት የማድረግ ፍላጎታቸው የቆየ ቢሆንም፣ ደርግ በሚከተለው የዕዝ ኢኮኖሚ ሣቢያ አስተዋፅኦ ሣያደርጉ መቆየታቸው ተነግሯል፤ የደርግ ውድቀት መፋጠንና የጦርነቱ መፋፋም ሰውየውን እንዳይመጡ ቢገታቸውም ስርአቱ ሲወገድና ነፃ ኢኮኖሚ ሲታወጅ ከነገንዘባቸው ወደ ትውልድ ሐገራቸው እንደመቱ ተመልክቷል።</p>

<p>"ዘ-ኢትዮጵያ" ጋዜጣ የእኚህን ባለሐብት ኢንቨስትመንቶች በካፒታል በሐገር ያስቀመጠውን ከዜናው መጨረሻ ይመልከቱ።</p>

<p>የሼህ አላሙዲን ሐብት በሰንጠረዡ ላይ የተመለከተው ብቻ እንዳልሆነና ይህ ዝርዝር በተገኘ መረጃ ላይ ብቻ ተመስርቶ የተጠናቀረ መሆኑን ለመረዳት ተችሏል። </p>

<p>ሼህ መሐመድ አላሙዲን በርካታ ታዋቂ ኢትዮጵያውያንን ከመርዳት ባሻገር ለሐገሪቱ ልማትና ዕድገት ከፍተኛ አስተዋፅኦ በማድረግ፣ እንዲሁም ከነቤተሰቦቻቸው ከ60 ሺህ የሚበልጡ ሠራተኞችን የያዙ ኩባንያዎችን በመመስረት ማሕበራዊ ቀውስንም ቀርፈዋል። በዚህች በአሁኑ ወቅት የሼህ መሐመድ አላሙዲንን ያህል ገንዘብ ያፈሰሰ ባለሐብት እንደሌለም ታውቋል። ሆኖም ከተለያዩ የሐገሪቱ ማዕዘናት በተዘረፈ የሐገር ሐብት እንዲሁም በሕገ ወጥ መንገድ ያለመያዣ ከባንክ በተወሰደ ንብረት የተቋቋሙት የሕወሐት ኩባንያዎች ሼሁ ላይ ለመድረስ በሩቅ ርቀት ይከተላሉ።</p>

<p>ሼህ መሐመድ አላሙዲን በዚህ ሐገር በከፍተኛ ደረጃ ላፈሰሱት ኢንቨስትመንት ዋስትና እንዲሆናቸውና ችግር እንዳይደርስባቸው ለስርአቱ ባለስልጣናትና ለሕወሐት ተቋማት እጅግ ውድና በሚሊዮን ብሮች የሚያውጡ ስጦታዎች እንደሰጡም የቀድሞው የኢሕድን መሪ ያሬድ ጥበቡ በ"ኢትዮጵ" መፅሔት ሚያዚያ 1993 ዕትም ማጋለጣቸው ይታወሣል። አቶ ያሬድ ጥበቡ እንዳሉት መሐመድ አላሙዲን ለአቶ መለስ ዜናዊ ሁለት ቀለማቸው ጥቁር የሆነ ካዲላክ መኪናዎች ሲያበረክቱ ለአቶ መለስ ባለቤትና ለባለቤታቸው እህት ስጦታ ከመስጠታቸውም ባሻገር ሬዲዮ ፋናን በዘመናዊ ቴክኖሎጂ አደራጅተዋል። ለሜጋም ተመሣሣይ ስጦታ ከማበርከት ባሻገር ለሌሎች የሕወሐት ፓሊት ቢሮ አባላትና ለትግራይ ልማት ማሕበር ባለስልጣናትም ስጦታ ማበርከታቸውን አቶ ያሬድ መፃፋቸው ይታወሣል። ዜግነቱ የውጭ ሀገር የሆነ ሰው በባንክና ኢንሹራስ እንዳይሳተፍ ሕግ የሚከለክል በመሆኑ የቀድሞው ጠ/ሚ/ር ታምራት ላይሜ የአላሙዲን ንብረቶች የሆኑትን ኒያላ ኢንሹራንስንና ዳሽን ባንክን ለማገድ ሲንቀሣቀሱ በአቶ መለስ ትዕዛዝ ውሣኔው መቀልበሱን አቶ ያሬድ ይፋ አድርገው ነበር። አሁን ከሰሞኑ ከፍርድ ቤት አካባቢ የደረሰን መረጃ እንደሚያመለክተው የሼህ መሐመድ አላሙዲን ንብረት የሆነው ኢኳቶሪያል ቢዝነስ ግሩፕ ከሌሎች በሙስና ከተጠረጠሩ ኩባንያዎች ጋር የሙስና ምርመራ ተጣርቶበት ጉዳዩ በግዜ ቀጠሮ ሲታይ ቆይቷል፤ የሙስና ኮሚሽን ስራውን ሣይጀምር በፊት ፖሊስ በዚህ ረገድ ምርመራ በማድረግ ኢኳቶሪያል ቢዝነስ ግሩፕ ከባንክ፤ ቢሊዮን ብር መበደሩና ከዚህ ብድር ጋር በተያያዘ የ508 ሚሊዮን ብሩ ከተጭበረበረ ዶክመት ጋር በተያያዘ እንደሆነ ፖሊስ አጣርቷል። በዚህም በከፍተኛ ፍ/ቤት 1ኛ ወንጀል ችሎት በፋይል ቁጥር 10/93 ጉዳዩ በግዜ ቀጠሮ ሲታይ ቆይቶ በሌሎች ላይ በይፋ ፋይል ሲከፈት ኢኳቶሪያል ቢዝነስ ግሩፕ ከክሱ እንዲወጣ መደረጉን፣ ከዚሁ ጉዳይ ጋር በተያያዘ የተከሰሱት የባንክ ኃላፊዎች ፋይል ተከፍቶባቸው መታሰራቸውን የፍ/ቤት ምንጮች አክለዋል፤ በኢኳቶሪያል ቢዝነስ ግሩፕ ላይ የተጣራው የሙስና ክስ ውድቅ የሆነው የሙስና ኮሚሽን አሣማኝ መረጃ ባለማግኘቱ ይሁን ወይንም ከገፀ በረከቱ ጋር በመያያዙ የታወቀ ነገር የለም። በዚህ ጉዳይ ላይ ከየትም ወገን የሚመጣ ማብራሪያም ማስተካከያም ሆነ ማስተባበያ ተቀብለን እናስተናግዳለን።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ነሐሴ 15 ቀን 1994</a></p>

</body>
</html>	














