<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የሲዳማ ዞን ትምህርት መምሪያ ኃላፊን ገድያለሁ" ሲአን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የሲዳማ ዞን ትምህርት መምሪያ ኃላፊን ገድያለሁ" ሲአን</h1>


<p>ግንቦት 16 ቀን 1994 በሲዳማ ተወላጆች ላይ የመንግስት ታጣቂዎች ያደረጉትን ጭፍጨፋ አልደገፋችሁም በሚል 12 የሲዳማ ዞን ከፍተኛ ባለሥልጣናት መታገዳቸው ሲታወስ፣ በቅርቡ የዞኑን ትምህርት መምሪያ ኃላፊን የገደልኩት እኔ ነኝ ሲል የሲዳማ አርነት ንቅናቄ መግለጫ አውጥቷል። የትምህርት መምሪያ ኃላፊው ሰኞ ሐምሌ 15 ቀን 1994 ዓ.ም ሎኮ በተባለ ቦታ ስብሰባ ሲመሩ ቆይተው ወደ አዋሣ ሲመለሱ ሞሮቾ በተባለ ቦታ ላይ ተግድለዋል። የሲዳማ ዞን የማዕከላዊ ኮሚቴ አባልና የሲዳማ ዞን ትምህርት መምሪያ ኃላፊ አቶ ቦጠላ ሲጠላይ ከሌላ አንድ መምህርና ከሾፌራቸው ጋር በጉዞ ላይ እንዳሉ ባደፈጡ ኃይሎች የተገደሉት ሰኞ ሐምሌ 15 ቀን 1994 ዓ.ም ቢሆንም፣ መንግስት የሰውየውን መገደል ያስታወቀው አርብ ሐምሌ 19 ቀን 1994 ዓ.ም ከሰዓት በኋላ ነበር።</p>

<p>የመንግስት ሚዲያዎች አርብ ከቀትር በኋላ የሲዳማ ዞን ፖሊስን በመጥቀስ የሰውየውን መገደል ሲገልፁ ገዳዮቹ ፀረ ሰላም ሐይሎች ናቸው ከማለታቸው ባሻገር በቁጥጥር ሥር እንዳልዋሉም አስታውቀው ነበር። ሆኖም ምሽት ላይ ሰውየውን ገድለዋል በሚል የተጠረጠሩ ሶስት ሰዎች በቁጥጥር ስር እንደዋሉ ተዘግቧል። ሰውየውንና አብረዋቸው የነበሩትን ግለሰቦች ገድለዋል የተባሉት ሰዎች በሕብረተሰቡ ጥቆማ መያዛቸው ቢገለፅም ተጠርጣሪ የተባሉት ሰዎች በመያዛቸው በፊትና በኋላም ታዋቂ የሲዳማ ሰዎችን እየሰበሰቡ ማሠሩ የቀጠለ መሆኑን የሚወጡ ዜናዎች ያስረዳሉ።</p>

<p>የሲዳማ ሕዝብ የአዋሣ ከተማ የፌዴራል ከተማ እንድትሆን መወሰኑን እንዲሁም ዞኑ ወደ አለታ ወንዶ መሄዱን በመቃወም ላቀረበው ሰላማዊ ጥያቄ የኃይል ምላሽ ከተሰጠው በኋላ በህዝቡ ላይ በተወሰደው ርምጃ ደስተኛ ያልሆኑና ድርጊቱን የኮነኑት የሲዳማ ዞን ባለስልጣናት ከፕሬዚዳንቱ ጀምሮ ከኃላፊነት መታገዳቸው ይታወሣል።</p>

<p>በግምገማ ተባረዋል የተባሉት 12 የሲዳማ ዞን ባለስልጣናት 1/ አቶ ግርማ ጨሉቆ (የሲዳማ ዞን ፕሬዚዳንትና የፓርቲው ፓሊት ቢሮ አባል 2/አቶ ዋቀዩ ደበሣ (የአቅም ግንባታ መምሪያ ኃላፊ) 3/አቶ ተሾመ ላሌ (የማ/ኮሚቴ አባል) 4/ አቶ ለገሰ ያወሬ (የ/ማ/ኮሚቴ አባል) 5/ አቶ ብርሐኑ ሐንካራ (የማ/ኮሚቴ አባልና የማስታወቂያና ስፖርት ወጣቶች መምሪያ ኃላፊ) 6/ወ/ሮ በየነች (የሕዝብ ተወካዮች ም/ቤት አባል) 7/ አቶ ኤልያስ ካየስ (የማ/ኮሚቴ አባልና የጤና መምሪያ ኃላፊ) 8/አቶ ተገነ (የማ/ኮሚቴ አባል የውሃ ማዕድንና ኃይል ማመንጫ መምሪያ ኃላፊ) 9/ አቶ ታዬ በሊሲ (የማ/ኮሚቴ አባልና የዞኑ ም/ቤት አፈጉባኤ) 10/ አቶ ደጉና ካየሣ (የማ/ኮሚቴ አባልና የዞኑ ም/ቤት ም/አፈጉባኤ) እንዲሁም ሌሎች ሁለት ሥማቸውና ስልጣናቸ ያልታወቁ ሰዎች ናቸው።</p>

<p>እነዚህ የዞኑ ወሣኝና ከፍተኛ ባለሥልጣናት አዋሣ የፌዴራል ከተማ እንድትሆን ከላይ የወረደውን ትዕዛዝ ለመቀበል በማቅማማታቸው ወይንም ባለመቀበላቸው እንዲሁም በሕዝቡ ላይ የደረሰውን ጭፍጨፋ በማውገዛቸው በግምገማ ከማባረራቸው ባሻገር ፕሬዚዳንቱን ጨምሮ አንዳንዶቹ በቁጥጥር ስር መዋላቸውን ከአካባቢው የደረሰን ዜና ያስረዳል።</p>

<p>ከባለሥልጣናቱ በተጨማሪ በርካታ ገበሬዎች፣ ነጋዴዎችና ምሁራንም በመታሰር ላይ መሆናቸው እየተገለፀ ይገኛል። የሲዳማ ዞን የልማት ማሕበር ዳይሬክተር አቶ መንግስቱ ጉንሶ እንዲሁም ዶ/ር ሚሊዮን ቱማቶ የተባሉ የሲዳማ ተወላጆች በቅርቡ ከታሰሩት ሰዎች ውስጥ እንደሚገኙበት የመጣው ዜና ያብራራል፤ የሲዳማ ሕዝብ በሕዝቡ ላይ በደረሰው ጭፍጨፋ ከማዘንና ከመቆጨት ባሻገር በጭፍጨፋ ተባባሪ ያልሆኑ ባለስልጣናት እንዲባረሩ በመደረጋቸው ሁኔታዎችን በስጋትና በጥርጣሬ በማየት ላይ ይገኛል ተብሏል። በአካባቢው የተፈጠረው ቀውስ ምቹ ሁኔታ የፈጠረለትና ድጋፍ ለማግኘት የቻለው በአቶ ገልፈቾ ፊቃ የሚመራው የሲዳማ አርነት ንቅናቄ በአካባቢው እንቅስቃሴውን ማስፋፋቱን እየገለፀ ይገኛል። ይኸው የሲዳማ አርነት ንቅናቄ በትምህርት መምሪያ ኃላፊው ላይ የተወሰደውን የግድያ ርምጃ ኃላፊነትም ወስዷል።</p>

<p>ግንቦት 16 ቀን 1994 ዓ.ም በአዋሣ የተካሄደውን ጭፍጨፋ በማስመልከት የአማራጭ ኃይሎች ም/ቤትና የደቡብ ኢትዮጵያ ሕብረት ሊ/መንበር ዶ/ር በየነ ጴጥሮስ ለኢትኦጵ ጋዜጣ ሐምሌ 10/94 በሰጡት ቃለ ምልልስ የሚከተለውን ብለው እንደነበር ይታወሣል። "እስከ ሐምሌ 2/94 ዓ.ም ድረስ ባለኝ መረጃ የተገደሉት ቁጥር 46 ደርሷል። እነዚህ በስምና በአድራሻ ተለይተው የሚታወቁ ናቸው፤ አምስት ሰዎች አስከሬናቸው በጅብ ተበልቶ ከጫካ የተገኘ ሲሆን፣ ማንነታቸውን መለየት አልተቻለም በዚህም መሠረት የሞቱትን ሰዎች ቁጥር ወደ 51 ከፍ ያደርገዋል። 35 ሰዎች የቆሰሉ ሲሆን፣ በጥርጣሬ የታሰሩት ደግሞ 42 ሰዎች ናቸው። እስራቱ ያለፍርድ ቤት ትዕዛዝ የሚካሄድ ነው።"</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 24 ቀን 1994</a></p>

</body>
</html>	














