<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ክንፈን ገድያለሁ ጥፋተኛ ግን አይደለሁም" ሻለቃ ፀሐዬ ወ/ስላሴ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ክንፈን ገድያለሁ ጥፋተኛ ግን አይደለሁም" ሻለቃ ፀሐዬ ወ/ስላሴ</h1>


<p>የደህንነትና የኢሚግሬሽን ባለስልጣን የሆኑትን አቶ ክንፈ ገ/መድህን ግንቦት 4 ቀን 1994 ገድለሃል በሚል በቁጥጥር ሥር የሚገኙት ሻለቃ ፀሐዬ ወ/ስላሴ ከትናንት በስቲያ ሰኞ ፍ/ቤት ቀርበዋል፤ ጥፋተኛ አይደለሁም ሲሉም ለፍ/ቤቱ ተናግረዋል። ነገር ግን መግደላቸውን አምነዋል፤ ግንቦት 4 ቀን 1993 ዓ.ም አቶ ክንፈ ገ/መድህንን ገደሉ የተባሉት ሻለቃ ፀሐዬ ወ/ስላሴ በቁጥጥር ስር በዋሉ በ48 ሰዓታት ውስጥ ፍ/ቤት መቅረብ ቢገባቸውም ለአንድ ዓመት ከአንድ ቀን ማለትም 366 ቀናት ፍ/ቤት ሣይቀርቡ ቆይተው ግንቦት 5 ቀን 1994 ዓ.ም አራዳ ፍ/ቤት ቀርበዋል። ከግንቦት 23/1994 ጀምሮ በይፋ ክስ ተመስርቶባቸዋል። ፖሊስ በወቅቱ ፍ/ቤት ያላቀረብኳቸው በሕመም ላይ በመሆናቸው ነው የሚል ምክንያት ሰጥቶ ነበር።</p>

<p>ግንቦት 23/94 ፌደራል ከፍተኛ ፍ/ቤት 5ኛ ወንጀል ችሎት የቀረቡት ሻለቃ ፀሐዬ ወ/ስላሴ መንግስት ጠበቃ እንዲያቆምላቸው በመጠየቃቸው የመንግስት ጠበቃ ቆሞላቸዋል። ከጠበቃቸው ጋር ተማክረው ምላሽ እንዲሰጡ በታዘዘው መሠረትም ከትናንት በስቲያ ሰኞ ፍ/ቤት ቀርበው "ድርጊቱን ፈፅሜያለሁ፣ ነገር ግን ጥፋተኛ አይደለሁም" የሚል ምላሽ ሰጥተዋል።</p>

<p>ፍ/ቤቱም አቃቤ ሕግ በሰውየው ላይ አለኝ የሚላቸውን ማስረጃዎች ለጥቅምት 14/95 ይዞ እንዲቀርብ አዟል። ሻለቃ ፀሐዬ ወ/ስላሴ ባመለከቱት መሠረትም በኢትዮጵያ ንግድ ባንክ ጨርቆስ ቅርንጫፍ አለኝ የሚሉትን ገንዘብ አውጥተው ለቤተሰቦቻቸው እንዲሰጡ ማረሚያ ቤቱ አጃቢ እንዲመድብላቸውም ፍ/ቤቱ አዟል። ሻለቃ ፀሐዬ ወ/ስላሴ በአሁኑ ወቅት ከርቸሌ ውስጥ ከሌሎች እስረኞች ተነጥለው ዓለም በቃኝ የሚገኙ መሆናቸውንም የቅርብ ምንጮች ገልፀዋል።</p>

<p>በሻለቃ ፀሐዬ ወልደ ስላሴ አቃቤ ሕግ የመሠረተው ክስ የ1949 ዓ.ም የወ/መ/ሕግ ቁጥር 522/1/ሀን በመተላለፍ ወንጀል ፈፅሟል የሚል ነው። ይህን አንቀፅ የግፍ አገዳደልን የሚያመለክት ሲሆን፣ ሻለቃ ፀሐዬ ጥፋተኛ ሆነው ከተገኙ ቅጣቱ እስከሞት እንደሚያደርስ የሕግ ባለሙያዎች አረጋግጠዋል፤ ዝቅ ካለም የሚጠብቃቸው የዕድሜ ልክ እስራት ብቻ ነው። ሻለቃ ፀሓዬ ወ/ስላሴ "ድርጊቱን ፈፅሜያለሁ፣ ጥፋተኛ አይደለሁም" የሚል ቃል ለፍ/ቤቱ መስጠታቸው ጥፋታቸውን እንደማመን አይቆጠርም ወይ? ክርክሩ በዚህ አያበቃም ወይ? በሚል የሕግ ባለሙያዎችን በጉዳዩ ላይ አስተያየት ጠይቀናል። የሕግ ባለሙያዎች "ድርጊቱን ፈፅሜያለሁ፣ ግን ጥፋተኛ አይደለሁም" የሚለው ተከሣሽን በቀጥታ ጥፋተኛ ላያደርጋቸው የሚችልበት መከራከሪያ መኖሩን አመልክተዋል፤ ይኸውም ከመነሻው ክሱን በመቃወም የተከሰሱበትን የሕግ አንቀፅ ከ522 ወደ 524 እንዲዞር በመጠየቅ ግድያው ከአልሞት ባይ ተጋዳይነት ጋር በማያያዝ ይህንንም ለፍ/ቤት ማስረዳት እንደሚጠበቅባችው ባለሙያዎቹ ያስረዳሉ።</p>

<p>የአቃቤ ሕግ የክስ ማመልከቻ እንደሚያስረዳው ሻለቃ ፀሐዬ ወ/ስላሴ አቶ ክንፈ ገ/መድህንን የገደሉት ኤም 3991-ኤም 29341 ካሉበሩ (አፈሙዝ) 7.2 ሚሊ ሜትር በሆነ ሽጉጥ ሲሆን የተኮሱት ሁለት ጥይት መሆኑ ተመልክቷል። አንደኛው የአቶ ክንፈን ጀርባ ሲመታ፣ ሌላኛው በኋላ በኩል ጭንቅላታቸው ላይ ማረፉን ከክስ ማመልከቻው መረዳት ተችሏል። ሻለቃ ፀሐዬ አቶክንፈን የገደሉት በሕወሓት መከፋፈል ሳቢያ የተሐድሶውን አቋም እያራመደ ነው፣ ሐቅ እየተዳፈነ ነው በሚል ምክንያት መሆኑም ተዘርዝሯል። ከአቶ ክንፈ ግድያ ጋር በተያያዘ አዳዲስና ያልተዳሰሱ ፍንጮች እየወጡ ሲሆን፣ እነዚህም ከግድያው ጀርባ ያሉት እነማን ናቸው የሚለውን ጠቋሚ ሆኗል። በዚህ ዙሪያ በሌላ ግዜ እንመለስበታለን። በሻለቃ ፀሐዬ ወ/ስላሴ ላይ አቃቤ ሕግ የመሠረተው ክስ ሙሉ ቃል የሚከተለው ነው፦</p>

<p><span class="underline">ከሣሽ..</ኡ>. ዐቃቤ ሕግ</p>

<p><span class="underline">ተከሳሽ</span> ሻለቃ ፀሐዬ ወ/ስላሴ ኪ/ማርያም ዕድሜ 48 ዓመት ሥራ መከላከያ ሚኒስቴር</p>

<p><span class="underline">አድራሻ</span> አ/አበባ ወ/29 ቀ/09 የቤ 696/05</p>

<p><span class="underline">ወንጀሉ</span></p>

<p>በ1949 ዓ.ም ወ/መ/ሕግ ቁጥር 522/1/ሀ የተመለከተውን በመተላለፍ፣</p>

<p><span class="bold underline">የወንጀሉ ዝርዝር</span></p>

<p><span class="bold italic">ተከሳሽ የአ/አበባ ከተማ መስተዳድር በወረዳ 22 ቀበሌ 01 ክልል በተለይ የመከላከያ ሠራዊት መኮንኖች ክበብ እየተባለ የሚጠራው ግቢ ውስጥ የመከላከያ ሠራዊት ከፍተኛ ጀኔራሎች እና መኮንኖች የአስር ዓመት የተሃድሶ ግምገማ ሲያካሄዱ በነበረው ስብሰባ እየተካፈለ እያለ፤ ስብሰባውን ይመሩ የነበሩትን የኢትዮጵያ ፌዴራላዊ ዲሞክራሲያዊ ሪፐብሊክ መንግስት የደህነት፣ ኢምግሬሽንና የስደተኞች ጉዳይ ባለሥልጣን ሥራአስኪያጅ የሆኑት አቶ ክንፈ ገብረመድህንን በሕወሓት መከፋፈል ምክንያት የተሃድሶ አቋም እያራመደ ነው፣ እንዲሁም ሐቅ እየተዳፈነ ነው በሚልምክንያት በቂም በቀል ስሜት ሆነ ብሎ ተነሣስቶ ግንቦት 4 ቀን 1993 ዓ.ምከጠዋቱ 2:40 ደቂቃ በሚሆንበት ጊዜ ወታደራዊ ልብሱን በመልበስ፣ አዘውትሮ በቤት ውስጥ በሚገኘው ሳምሶናይት ቦርሣ ውስጥ አስቀምጦ የሚይዘውን ቁጥሩ ኤም 3991/ኤም 29341/ካሊቨር 7.2 ሚሊ ሜትር የሆነውን እስታር ሽጉጥ በመያዝ ከስብሰባው አዳራሽ መግቢያ አካባቢ አስቀድሞ በመገኘት የሟችን መምጣት ሲከታተል ከቆየ በኋላ፣ ሟች በእጃቸው መጻሕፍት ይዘው ወደ ስብሰባ አዳራሽ እያመሩ እያለ ይዞት በነበረው ሽጉጥ ደጋግሞ በተኮሰው ሁለት ጥይት የሟችን ጀርባውንና የኋላ የግራ ጭንቅላቱ ላይ መትቶ አደገኛ መሆኑን በሚያሳይ አኳኋን በመግደሉ የፈፀመው ከባድ የግፍ አገዳደል ወንጀል ተከሷል።</span></p>

<p>ደምሴ ገበየው (አቃቤ ሕግ)</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 3 ቀን 1994</a></p>

</body>
</html>	











