<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ ጉዳይ ጠ/ሚ/ር መለስ ሲሸለሙ ፖሊሶችም 70 ብር ደረሣቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኤርትራ ጉዳይ ጠ/ሚ/ር መለስ ሲሸለሙ ፖሊሶችም 70 ብር ደረሣቸው</h1>


<p>ዘ ሄግ ኔዘርላንድ የተሰየመው የድንበር ኮሚሽን የኢትዮጵያ የኤርትራን የድንበር ጉዳይ ሲመረምር ቆይቶ በሚያዚያ 1994 ውሳኔ መስጠቱ ይታወሳል። ውሳኔው ሊሠጥ በተቃረበበት ወቅት በመላ ሐገሪቱ በተለይም በአ/አበባ ከተማ የሚገኙ ፖሊሶች በሙሉ የመጀመሪያ ደረጃ ተጠንቀቅ ላይ እንዲቆሙ መደረጋቸውን የሚያስታውሱ ምንጮች በወቅቱ ላደረጉት አስተዋፅኦ መንግሥት ለእያንዳንዳቸው ጉርሻ ሰጥቷቸዋል።</p>

<p>በድንበር ኮሚሽኑ ውሣኔ እንደሚሰጥ ከተገለፀበት ወቅት ጀምሮ ፓሊሶች በአጠቃላይ ለ18 ቀናት ያህል በመጀመሪያ ደረጃ ተጠንቀቅ ላይ እንደነበሩ መረዳት ተችሏል። በወቅቱ በሐገሪቱ በተለይም በአ/አበባ ከተማ ረብሻ ይነሳል የሚል ሥጋት የገባው የኢሕአዴግ መንግስት ፖሊሶቹን ለ18 ቀናት ያህል በመጀመሪያ ደረጃ ተጠንቀቅ ላይ እንዲሆኑ አድርጓቸው ቆይቷል።</p>

<p>የድንበር ኮሚሽኑ ሚያዚያ 5 ቀን 1994 የሰጠው ውሣኔ ከ70% በላይ የኤርትራን የይገባኛል ጥያቄ የመለሰ፣ የኢትዮጵያ ወታደሮች ከፍተኛ መስዋዕትነት ከፍለው በመዳፋቸው ያስገቧት የግጭቱ መነሻ የሆነቸው ባድመ ጭምር ለኤርትራ የተሰጠችበት ቢሆንም፣ የኢሕአዴግ መንግስት ውሳኔው የኢትዮጵያን ጥያቄ ሙሉ በሙሉ የመለሰ ነው በማለት ዕለቱኑ መግለጫ በሥጠቱ ይታወሣል። ከሁለት ቀናት በኋላ የኮሚሽኑ ውሳኔ በኢንተርኔት ሲለቀቅ የካርታ ባለሙያዎች የኢትዮጵያ መንግስት የሰጠውን መግለጫ ውድቅ በማድረግ ኤርትራ በውሳኔው ተጠቃሚ መሆኗን አብራርተዋል።</p>

<p>ከመነሻው በውሳኔው መደሰቱን ሙሉ በሙሉ መቀበሉን በይፋ የገለፀው የኢሕአዴግ መንግስት ከወር በኋላ ማብራሪያና ማስተካከያ በሚል ለኮሚሽኑ ጥያቄ አቅርቧል። የኤርትራ ፕሬዚዳንት የኢትዮጵያ ጥያቄ የአልጀርሱን ስምምነት የጣሰ በማለት ወዲያውኑ ተቃውመዋል። ኮሚሽኑም በበኩሉ የኢትዮጵያ ጥያቄ ተቀባይነት የሌለው ነው በማለት በይፋ ውድቅ አድርጎታል፤ በአጠቃላይ ኢትዮጵያአ በጦር ኃይል የበላይነት የተጎናፀፈቻቸውን የኤርትራ መሬቶች ጭምር ያለዋስትና እንደገና የምትለቅበት ሁኔታ ከመፈጠሩ ባሻገር በኢትዮጵያ ይዞታ ሥር የነበሩ ቦታዎችም በኢትዮጵያ ወገን በቂ መከራከሪያ ባለማቅረቡ ለኤርትራ ተወስኟል።</p>

<p>ኢትዮጵያ በጦር ኃይል የበላይነት እየገፋች በነበረበት ወቅት ወደ አሰብና ወደ አስመራ የምታደርገውን ግስጋሴ እንድታቆም ያደረጉት ጠ/ሚ/ር መለስ ዜናዊ የዓመቱ የሰላም ሽልማት ሲቀበሉ፣ የድንበር ኮሚሽኑን ውሳኔ በመቃወም አደባባይ የሚወጡ ዜጎችን ዝም ለማሠኘት የተሰማሩ የፖሊስ አባላት ደግሞ በነፍስ ወከፍ 70፣70 ብር ተሰጥቷቸዋል። ከሐምሌ 1/94ጀምሮ ለፖሊስ አባላቱ የተሰጠው 70 ብር በጥበቃ ስራ ላይ ከተሰማሩት ፖሊሶች በተጨማሪ በቢሮና በመሣሠሉት ሥራዎችም ላይ ለሚገኙ ፖሊሶች ደርሷቸዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 17 ቀን 1994</a></p>

</body>
</html>	














