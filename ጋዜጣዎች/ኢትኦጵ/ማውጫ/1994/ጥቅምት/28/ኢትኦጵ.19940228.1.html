<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሸባሪዎችን እጠቁማለሁ በሚል ከአዲስ አበባው አሜሪካ ኤምባሲ ጋር በ1 ሚሊዮን ብር የተደራደረው ፖሊስ ታሰረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሸባሪዎችን እጠቁማለሁ በሚል ከአዲስ አበባው አሜሪካ ኤምባሲ ጋር በ1 ሚሊዮን ብር የተደራደረው ፖሊስ ታሰረ</h2>


<p>እዚህ አ/አበባ በሚገኙ የዩ.ኤስ አሜሪካ እና የእንግሊዝ አምባሲዎች ላይ አደጋ ለመጣል የተዘጋጁ ሰዎችን ደርሼባቸዋለሁና ለጠቋሚነቴ ገንዘብ ይከፈለኝ በማለት ከዲፕሎቶች ጋር ተደራድሯል የተባለው የፖሊስ ባልደረባ በቁጥጥር ስር ውሎ ጉዳዩ እየተጣራ መሆኑል የቅርብ ምንጮች ገለፁ።</p>

<p>የወረዳ 28 የፖሊስ ባልደረባና መርማሪ የሆነው ወ/ር ጥላሁን ገ/ዮሐንስ ጥቅምት 11 ቀን 1994 ዓ.ም ወደአሜሪካ ኤምባሲ በመሔድ መረጃ አለኝ በማለት እንዲገባ ከተፈቀደለት በኋላ፣ በአሜሪካና በእንግሊዝ ኤምባሲዎች ላይ የቦምብ ጥቃት ለመሰንዘር የተዘጋጁና ከአሸባሪው ኦሣማ ቢንላደን ጋር ግንኙነት ያላቸው ሰዎች አ/አበባ መግባታቸውን ከበቂ በላይ መረጃ ለኤምባሲው ኃላፊዎች በሰጠበት ወቅት ከመደበኛው ስራው የዓመት ዕረፍት የወጣበት ጊዜ ነበር። የሽብር ተግባራቱን ለመፈፀም የተዘጋጁትን ካሉበት ጠቁሜ ባስይዝ ኤምባሲው ምን ስጦታ ያበረክትልኛል በማለትም ተደራድሮ አንድ ሚሊዮን ብርና አንድ መኪና እንደሚሰጠው ተነጋግሮ በዚህም ተስማምቶ የጥቆማ ስራውን እንደጀመረ ምንጮቻችን አብራርተዋል።</p>

<p>ወ/ር ጥላሁን ገ/ዮሐንስ ከኤምባሲው የፀጥታ ኃላፊዎች ጋር ከተደራደረም በኋላ «ከአሸባሪዎቹ» አንዱ የሆነውንና አብዱሰላም አርሰሚ ሃሰን በሚባለው የሶማሌያ ዜጋ በወረዳ 17 ቀበሌ 17 በሚገኘው አትላስ ሆቴል ማረፉን ይናገራል፤ ወ/ር ጥላሁን ገ/ዮሐንስ የተባለው ይኸው ፖሊስ በሰጠው ጥቆማ መሠረት የሶማሊያው ዜጋ በቁጥጥር ስር እንዲውል ከማስደረጉም በላይ አንትራክስ (አባ ሰንጋ) በሶማሊያ እየተመረተ ስለመሆኑም ማስረጃዎች እንዳሉት ለኤምባሲው ባለስልጣናት እንደተናገረም ተመልክቷል።</p>

<p>ይሁን እንጂ በፖሊሱ ማሳሰቢያና ጥቆማ መሠረት የሶማሊያው ዜጋ በቁጥጥር ስር ከዋለ በኋላ ጠቋሚው ፖሊስ ወ/ር ጥላሁን ገ/ዮሐንስ በአጭበርባሪነት መታሰሩንና በጊዜ ቀጠሮ ፍ/ቤት እየተመላለሰ እንደሆነም ምንጮቻችን አመልክተዋል። ወ/ር ጥላሁን ገ/ዮሐንስ በአሁኑ ወቅት በወረዳ 28 ፖሊስ በቁጥጥር ስር ውሎ የካ በሚገኘው የፌዴራል የመጀመሪያ ደረጃ ፍ/ቤት 2ኛ ወንጀል ችሎት በጊዜ ቀጠሮ በመመላለስ ላይ እንደሆነም መረዳት ተችሏል። ወ/ር ጥላሁን ገ/ዮሐንስ ፍ/ቤት በቀረበበት ወቅት እንደተናገረው የዞን 3 የወንጀል ምርመራ ኃላፊ የሆኑት አቶ አብርሃም ራያና የወረዳ 28 ፖሊስ የወንጀል መከላከል ሹም ሞገስ ካሣ የአሜሪካ መንግሥት ሊሰጠኝ የተሰማማውን ገንዘብ በግድ እንዳካፍላቸው በመፈለግ እያሰቃዩኝ ነው ሲል ማማረሩንም ከምንጮቻችን መረዳት ተችሏል። የተመለከቱት ኃላፊዎች ደግሞ ግለሰቡ ከቅርብ ጊዜያት ወዲህ የአዕምሮ በሽተኛ እየሆነ በመምጣቱ በዕረፍት ላይ መሆኑን በመግለፅ፣ በሰጠውም የተሣሣተ መረጃ እንደሆነ ማመልከታቸውንም መረዳት ተችሏል። በ1 ሚሊዮን ብርና በመኪና ከአሜሪካ ኤምባሲ ጋር ተደራደረ የተባለው ወ/ር ጥላሁን ገ/ዮሐንስ ይህ ዘገባ እስከተጠናቀረበት ትናንት ድረስ በእስር ላይ ሲሆን፣ በርሱ ጥቆማ «አሸባሪነት» ተይዞ የነበረው የሶማሌ ዜጋ የተፈታ ሲሆን፣ አሁን ግን የት እንደገባ የሚታወቅ ነገር የለም ተብሏል።</p>

<p>የርሱን ጥቆማ ተከትሎ የአሜሪካ አምባሲ ስለወሰደው የፀጥታ ርምጃ የታወቀ ነገር ባይኖርም የእንግሊዝ ኤምባሲ ግን የፖሊስን ትብብር መጠየቁ ተሰምቷል። በዚህም መሠረት ለወረዳ 2፣ 15 እና 16 ኤምባሲው የትብብር ጥያቄ እንዳቀረበ ምንጮቻችን ገልፀዋል፣ ወረዳ 2 የብሪትሽ ካውንስል የሚገኝበት ሲሆን፣ ወረዳ 15 ደግሞ አንዳንድ የኤምባሲው ዲፕሎማቶች የሚኖሩበት ነው ተብሏል። ወረዳ 16 የኤምባሲው ፅ/ቤትና የአምባሣደሩ መኖሪያ በአንድነት የሚገኝበት አካባቢ መሆኑ ይታወቃል።</p>

<p>ይህንን ለሁለቱ ኤምባሲዎች ደረሰ የተባለውን ጥቆማና ተካሄደ የተባለውን ድርድር በተመለከተ ለማረጋገጥ ባለፈው ሣምንት ማክሰኞ ከሰዓት በፊት ወደ አሜሪካ ኤምባሲ ስልክ በመደወል መረጃ ለማግኘት ያደረግነው ሙከራ «በፀጥታ ጉዳይ ላይ መረጃ አንሰጥም» የሚል ምላሽ ስለተሰጠን ዝርዝሩን ማወቅ አልቻልንም፤ በብሪታኒያ ኤምባሲም ያደረግነው ጥረት አልተሣካም።</p>

<p>ጉዳዩ የሚመለክታቸው የወረዳ 28 ፖሊስ ወንጀል ምርመራ ኃላፊን እንዲሁም የዞኑን የወንጀል ምርመራ ሹም አቶ አብረሃም ራያን ለማግኘት ያደረግነው ተደጋጋሚ ሙከራ በስልክ መስመር ብልሽትና መያዝ ሳይሳካልን ቆይቶ ነበር፤ ወደ ወረዳ 28 ፖሊስ በስልክ ቁጥር 60 17 05፣ 60 07 17 ባደረግነው ሙከራ የስልክ መስመሮቹን መበላሸት የሚገልፅ መልዕክት ደርሶናል፤ በስልክ ቁጥር 91 ከፖሊስ ባገኘነው መረጃ መሠረት በ46 29 92 ያደረግነው ሙከራ ደግሞ፣ የስልክ መስመሩ ያለማቋረጥ በመያዙ በተደጋጋሚ አልተሳከልንም፤ ከ91 ባገኘነው መረጃ መሠረት በ53 17 74 ወደ ዞን 3 የደወልነው ስልክ የውጭ ጉዳይ ሚኒስቴር መስሪያ ቤት ሆኖ ተገኝቷል። በ53 47 75 ትናንት 4 ሰአት ላይ በመደወል የዞን ሶስት የወንጀል ምርመራ ኃላፊ የሆኑት አቶ አብርሃም ራያን አነጋግረናል። አቶ አብርሃም ሰውየው ማለትም ወ/ር ጥላሁን ገ/ዮሐንስ መታሰሩን በያረጋግጡም፣ የታሰረበት ምክንያት የተሣሣተ መርጃ በመስጠት እንደሆነ ቢያመለክቱም፣ የተሣሣተውን መረጃ ለማን ሰጠ? የሚለውን ዝርዝር የሚያውቀው ወረዳው ነው ብለዋል። እርሣቸው በሕመም ላይ ስለቆዩ በጉዳዩ ላይ ከዚህ የበለጠ መረጃ እንደሌላቸው አመልክተዋል። ጉዳዩም በኮሚቴ በመታየት ላይ እንደሆነም ገልፀዋል። ይህ በወ/ር ጥላሁን ጥቆማ ተያዘ ስለተባለው ሶማሊያዊና አንድ ሚሊዮን ብሩን አካፍለኝ ብለውኛል በማለት ተጠርጣሪው ስለተናገረው ጉዳይ ምንም የሚያውቁት ነገር አለመኖሩን አመልክተዋል በጉዳዩ ላይ ዝርዝር መረጃ ከወረዳው መጠየቅ ይገባቸኋል ብለዋል። ከወረዳው ተጨማሪና ዝርዝር መረጃ ለማግኘት በተደጋጋሚ ያደረግነው ጥረት ከለይ በተገለፀው ምክንያት እስከመጨረሻው አልተሣካም።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥቅምት 28 ቀን 1994</a></p>

</body>
</html>	














