<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በነጆ የሠራዊቱ ካምፕ ተቀጠቀጠ፤ ተማሪዎችም በጥይት ተመቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በነጆ የሠራዊቱ ካምፕ ተቀጠቀጠ፤ ተማሪዎችም በጥይት ተመቱ</h1>


<p>በኦሮሚያ ክልል የግብር ዕዳ እንዲሰረዝ፣ የማዳበሪያ ዕዳ የመክፈያ ጊዜ እንዲራዘምና ክፍያው እንዲቀንስ በመጠየቅ የቀጠለው ተቃውሞ አሁንም ቀጥሏል። በነቀምት፣ በአምቦና በሻምቡ በተማሪዎች ላይ የተወሰደውንእርምጃ በማውገዝ፣ የታሰሩ እንዲፈቱ በመጠየቅ ተቃውሟቸውን ያሰሙ በምስራቅ ወለጋ የጂዳ አያና ሁለተኛ ደረጃ ት/ቤት ተማሪዎች በትናንትናው ዕለት በፈጥኖ ደራሽ ፖሊስ የኃይል ርምጃ ተወስዶባቸዋል። በተወሰደው ርምጃም ቢያንስ 10 ተማሪዎች እንደቆሰሉ የታወቀ ሲሆን፣ የሞቱ መኖራቸውም ቢነገርም ማረጋገጥ አልቻልንም። በትናንትናው ዕለት በተማሪዎቹ ላይ የተሰነዘረው የፈጥኖ ደራሽ ኃይል ጉዳት ከደረሰባቸው ተማሪዎች ውስጥ ሴት ተማሪ ጌጤ ጌታቸው (የ12ተኛ ክፍል ተማሪ)፣ ደረጀ ኮባ (የ9ኛ ክፍል ተማሪ)፤ አረጋ ኦላና (የ9ኛ ክፍል ተማሪ)፤ አሰፋ በቀለ (የ9ነኛ ከፍል ተማሪ) በጥይት ተመተው የቆሰሉ ተማሪዎች ውስጥ ይገኛሉ። ተማሪዎቹ ላይ ጥቃት የተሰነዘረው በት/ቤታቸው ቅጥር ግቢ ውስጥ እንዳሉ ተቃውሞ በሚያሰሙበት ወቅት መሆኑን የተገኘው ዜና ጨምሮ ገልጿል። ከአ/አበባ 400 ኪሎ ሜትር ርቀት በምስራቅ ወለጋ በጂዳ አያና ሁለተኛ ደረጃ ት/ቤትተማሪዎች ላይ የተወደው እርምጃ ሳቢያ በአካባቢው ውጥረት እንደሰፈነ መዋሉን የመጣው ዜና ያብራራል። መጋቢት 12/1994 በነቀምቴ ከተማ የተጀመረው ተቃውሞ አሁንም ተጠናክሮ ቀጥሏል። በአምቦ፣ በነቀምትና በሻምቡ የሚገኙ ተማሪዎች ብቻ ሳይሆኑ የመንግስት ሠራተኞችና ነጋዴዎችም ከአመፁ ጀርባ እጃችሁ አለበት በሚል በመታሰር ላይ ናቸው። ሰኞ መጋቢት 23/1994 ትምህርት እንዲጀመር ማሳሰቢያ ቢሰጥም በአምቦ፣ በነቀምትና በሻምቡ ትምህርት አለመጀመሩንም ከአካባቢው የተገኘው ዜና ያስረዳል። በኦሮምያ ክልል የተቀጣጠለውን የተማሪዎች አመጽ በተገቢው አልመለሳችሁም፣ በተገቢው መጠን እርምጃ አልወሰዳችሁም በሚል ፖሊሶች በመገምገም ላይ መሆናቸው ተመልክቷል። በዚህም የተነሳ እርምጃውን የሚወስደው የፈጥኖ ደራሽ ፖሊስ ነው ተብሏል።</p>

<p>ይህ በእንዲህ እንዳለ የነጆ ከተማ ተማሪዎችም በከተማው የሚገኘውን የመከላከያ ሠራዊት ካምፕ በመውረር ተቃውሞአቸውን ገልፀዋል። የመከላከያ ሠራዊት በመሳሪያ ኃይል በሰጠው አፀፋ በበርካታ ተማሪዎች ላይ የመቁሰል አደጋ መድረሱን፣ ተኩሱም ከፍተኛ እንደነበርና ቦምብ ጭምር መፈንዳቱን ከስፍራው የተገኘው ዜና ያብራራል። የተማሪዎች አመፅ እየጠነከረ ባለበት በአሁኑ ወቅት መንግስት አመጹ ከኦንግ እንቅስቃሴ ጋር የተያያዘ ነው ብሏል። የሱዳን አዋሳኝ በሆነው ድንበር በምዕራብ ኦሮምያ አካባቢ ከኦነግ ሠርጐ ገቦች ጋር በተደረገ ውጊያ 8 ታጣቂዎች ተገድለው 20 መማረካቸውን፣ በቀጣዩም እንቃስቃሴ 31 መማረካቸውንም የመንግስት ባለስልጣናትን በመጥቀስ የውጭ መገናኛ ብዙሃን ዘግበዋል። በዚህ ዙሪያ ቀደም ሲል የነበሩትን ሁኔታዎች የሚያስታውሰው ዘገባ ቀጥሎ ቀርቧል።</p>

<p>መጋቢት 12 ቀን 1994 ዓ.ም በነቀምት ከተማ የተጀመረው የተማሪዎች ተቃውሞ በደምቢዶሎ በአምቦና በሻምቡ በመቀጠሉ የመንግስት ታጣቂዎች በወሰዱት እርምጃ በአምቦና በሻምቡ በተማሪዎች ላይ የሞትና የመቁሰል አደጋ ደርሷል። የኦሮምያ ክልላዊ መስተዳድር ፕሬዚዳንት አቶ ጁነጂን ሣዶ የፀጥታ ኃይሎች በወሰዱት እርምጃ ሁለት ተማሪዎች መገደላቸውን ያመኑ ሲሆን፣ የተማሪዎቹ እንቅስቃሴ ከበስተጀርባው የኦነግ ግፊት አለበት ብለዋል። የኦሮሞ ነፃነት ግንባር በአንዳንድ የወለጋ አካባቢዎች መሣሪያ የታጠቁ ወታደሮች በማስገባት እርምጃ መውሰድ በመጀመሩ፣ በተወሰደበት የአፀፋ እርምጃ ጉዳት እንደረሰበት፣ የተማረኩትና የተገደሉ አባላቱመኖራቸውንም የኦሮምያ ክልል ባለስልጣናት ይፋ አደረጉ።</p>

<p>ተማሪዎቹ የእህል ዋጋ በከፍተኛ ደረጃ መርከሱ በገበሬዎች ላይ ከፍተኛ ጫና በማሣደሩ ግብር ይታለፋቸው፣ የማዳበሪያ እዳም የክፍያ ጊዜ ይራዘምላቸው በማለት ተቃውሟቸን ያሰሙ ሲሆን፣ አዲሱ የትምህርት ፖሊስና የገጠር ፓሊሲ ስትራቴጂንም ነቅፈዋል። ይህንን መነሻ ያደረገው የተማሪዎቹ ተቃውሞ በነቀምት አስቀድሞ የተጀመረ ቢሆንም፣ በአምቦና በሻምቡ እንዲሁም በሌሎች ቦታዎች ተቃውሟቸውን የገለጹት የኦሕዴድ 12ኛ ዓመት በዓል ላይ ነው። ኦሕዴድ የኦሮሞን ሕዝብ አይወክልም በማለት የድርጅቱን ሰንደቅ አላማ አቃጥለዋ፤ ፖስተሮችንም ቀደዋል። የአምቦ ተማሪዎች መጋቢት 12 ቀን 1994 ይህንን እርምጃ በመውሰዳቸው ፖሊስ በከፈተው ተኩስቢያንስ 3 ተማሪዎች የቆሰሉ ሲሆን፣ የመንግስት ባለስልጣናት በአምቦ የቆሰለው አንድ ተማሪ ብቻ ነው የሚል መግለጫ ሰጠተዋል። በዚያው በአምቦ ውጥረት ባለመርገቡ እንደገና ታጣቂዎች በወሰዱት እርምጃ ከ2 ቀናት በኋላ ሌላ ወጣት መገደሉም ተመልክቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ መጋቢት 25 ቀን 1994</a></p>

</body>
</html>	














