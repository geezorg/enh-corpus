<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሠላም አስከባሪው 20 ዓመት መቆየት ይገባዋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የሠላም አስከባሪው 20ዓመት መቆየት ይገባዋል»</h1>


<p>የኤርትራ መንግስት በአልጀርስ ስምምነት ላይ በግልፅ የተቀመጡትን አንቀጾች በማፍረስ በተባባሩት መንግስታት የኢትዮጵያና የኤርትራ ተልዕኮ (ኡኝሜኤ) እውቅና ውጭ ወታደራዊ ኃይሉን እያጠናከረ መሆኑን፤ እንዲሁም የሰላም አስከባሪ ኃይል በሰላም ስምምነቱ መሠረት ወታደራዊ እንቅስቃሴን እንዳይከታተል በኤርትራ ዝግጅት እየተደረገ መሆኑን፤ ለዚህም ከፍተኛ የጦር አዛዦች ወደ ግንባር መንቀሳቀሳቸውን ገልፃለች።</p>

<p>የኢፌዴሪ የውጭ ጉዳይ ሚኒስትር ስዩም መስፍን በሳምንቱ መጨረሻ አርብ እለት በፅ/ቤታቸው ከመንግስትና ከድርጅት ለተውጣጡ ጋዜጠኞች በሰጡት መግለጫ እንዳመለከቱት የኤርትራ መንግስት የአልጀርሱን የሰላም ስምምነቱን ጥሷል። ይህንን የኤርትራ መንግስት እርምጃ በተባበሩት መንግስታት የኢትዮጵያና የኤርትራ ተልዕኮ (አንሚ) እንዲሁም አደራዳሪ አካላት ሊያወግዙት ይገባል ሲሉ ጥሪ አቅርበዋል። «አካፋን አካፋ» ማለት የግድ መሆኑንም አስምረውበታል። ኤርትራ ወታደራዊ ኃይሏን በማጠናከር በአ/አበባና በአስመራ ሊጀመር የነበረውን በረራ በማሰናከል፣ እንዲሁም የሰላም አስከባሪው ኃይል ወታደራዊውን እንቅስቃሴ እንዳይከታተል በማገድ የሰላም ስምምነቱን እንዳፈረሰች አብራርተዋል።</p>

<p>«የሰላም ስምምነቱ በአልጀርስ በተፈረመበት ወቅት የተባባሩት መንግስታት ድርጅት፣ የአውሮፓ ሕብረት፣ የአሜሪካና የአልጀሪያ መንግስታት ለሰላም ስምምነቱ ዋስትና እንደሚሰጡ ቃል የገቡ በመሆናቸው፣ አሁን ስምምነቱ በመጣስ ላይ በመሆኑ ድርጊቱን ሊቃወሙትና የኤርትራን መንግስት ሊያወግዙ ይገባል» በማለት አቶ ስዩም ጥሪ አቅርበዋል። ችግሩ ወደ ከፋ ግጭት ከማምራቱ በፊት ሻዕቢያን በግልፅ ማስጠንቀቅና ስምምነቱን እንዲያከብር ማስገደድ ይገባቸዋል ሲሉም አክለውበታል። ይህ ካልሆነ ኢትዮጵያ ሉአላዊነቷን ለማስጠበቅ የሚያስችላትን እርምጃ ለመውሰድ እንደምትገደድ በማሳወቅ ላይ መሆኗንም ለመንግስት ጋዜጠኞች ተናግረዋል።</p>

<p>የኢትዮጵያና የኤርትራን የድንበር ችግር ለመፍታት በኔዘርላንድ መዲና ዘሔግ የተሰየመው ችሎት ከሁለቱም ወገን የሚቀርቡ ማስረጃዎችን መቀበል ጀምሯል። የሁለቱንም ወገን ማስረጃ ከተቀበለና የቃል ክርክሩን አዳምጦ ከመረመረ በኋላ የፊታችን የካቲት ውሣኔ ይሰጣል ተብሎ ይጠበቃል። በአሁኑ ወቅት ሁለቱ መንግስታት በጠየቁት መሠረት ክርክሩ በዝግ ችሎት ቀጥሏል፣ ፍ/ቤቱ የግራ ቀኙን ከመረመረ በኋላ በድንበር ጉዳይ ላይ ውሣኔ እንዳሳለፈ በሰላም ስምምነቱ መሠረት የቅድሚያ ውሣኔውን የሚያሣውቀው ለተባበሩት መንግስታት ድርጅትና ለአፍሪካ አንድነት ድርጅት ነው፤ ከዚያም ለሁሉም ይፋ ይሆናል። የዚህ ፍ/ቤት ዳኞች 5 ናቸው፤ ሁለቱ በኢትዮጵያ በኩል የተመረጡ ሲሆኑ፣ ሁለቱ ደግሞ ከኤርትራ የተጠቆሙ ናቸው፤</p>

<p>ይህ ፍ/ቤት የሚሠጠው ውሣኔ የመጨረሻና ይግባኝ የሌለው ነው፣ በውሣኔው መሠረትም የተባበሩት መንግስታት የካርታ ባለሙያዎች ድንበር የማካለሉን ሥራ ይቀጥላሉ፤ ባቀረበው ማስረጃ ጥንካሬ የማይተማመነው ወይንም የባለንጣው በስልጣን ላይ መቆየት ለስልጣኔ ያሠጋኛል ብሎ የሚያስበው ወገን ከፍ/ቤቱ ውሣኔ በፊት ጦርነቱን ሊጭር ይችላል የሚል ስጋትና ጥርጣሬ አለ።</p>

<p>ይህ በእንዲህ እንዳለም የተባበሩት መንግስታት ወታደራዊ ኃይል በአካባቢው ለረጅም ዓመታት መቆየት እንደሚገባው አንድ ኤርትራዊ ምሁር አሣሰቡ። በስዊድን ኦክሳሐላ ዪኒቨርስቲ መምህር የሆኑት ዶ/ር ተከስተ ነጋሽ ለጀርመን ድምፅ ራዲዮ ዕሁድ ዕለት በሰጡት ቃለ ምልልስ «የሰላም አስከባሪው ኃይል ለቀጣዮቹ 20 ዓመታት በአካባቢው ቢቀመጥ ለሰላሙ ጥሩ ዋስትና ይሆናል» ብለዋል። በሁለቱም ወገን ወደ ጦርነት የመግባት ከፍተኛ ፍላጐት በመኖሩ የሰላም አስከባሪው ኃይል በአካባቢው ለረዥም ግዜ መቀመጥ በእጅጉ ጠቃሚ ነው ብለዋል።</p>

<p>ለውዝግቡ ዘላቂ መፍትሄ ለማስገኘት ሁለቱ መንግስታት ምን መደረግ ይጠበቅባቸዋል በሚል ለቀረበላቸው ጥያቄ «በኤርትራ መንግስትና በኤርትራ ምሁራን ላይ እምነት የለኝም፣ ኤርትራ ምሁር አለ ብዬ መገመትም ያስቸግረኛል» ካሉ በኋላ፣ በኢትዮጵያ መንግስት በኩል መደረግ ይገባዋል የሚሉትን ጠቁመዋል፤ በዚህም የኢትዮጵያ መንግስት የሁለቱን ሐገራት ግንኙነት በተመለከተ የራሱን ጥናት እንዲያወጣ፣ ከሁሉም የሕብረተሰቡ ክፍል የተውጣጣ የጥናት ኮሚሽን እንዲቋቋምና ይህም የራሱን መፍትሔ እንዲያቀርብ ቢደረግ ጠቃሚ መሆኑን አስምረውበታል። ዶ/ር ተከስተ ነጋሽ የሰላም አስከባሪው ኃይል 20 ዓመታት የመቆየቱን አስፈላጊነት ሲያብርሩም «በዚህ የ20 ዓመት ግዜ በኤርትራ ውስጥ ያለውን ችግር ኤርትራዊውያን ቀስ በቀስ እየተገነዘቡ የውስጥ ችግራቸውንይፈታሉ»ካሉ በኋላ የውስጥ ችግራቸውን ከፈቱም ከኢትዮጵያ ጋር ያለውንም ሁኔታ በሰላም ሊጨርሱ እንደሚችሉ ዕምነታቸውን አስቀምጠዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታህሳስ 10 ቀን 1994</a></p>

</body>
</html>	














