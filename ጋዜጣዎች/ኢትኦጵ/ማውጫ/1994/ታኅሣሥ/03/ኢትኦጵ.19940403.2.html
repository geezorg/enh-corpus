<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዋና ኃላፊው በአቡነ ጳውሎስ ትዕዛዝ ተወገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዋና ኃላፊው በአቡነ ጳውሎስ ትዕዛዝ ተወገዱ</h1>


<p>በኢትዮጵያ ኦርቶዶክስ ተዋህዶ ቤተክርስቲያን ውስጥ የሰፈነው የአስተዳደር በደል ሙስናና ኃይማኖተ ቀኖና ፍልሰት ይታረም፣ይስተካከል ዘንድ ከኃይማኖት አባቶች እንዲሁም ከምዕመናን ግፊቱ በጠነከረበት በአሁኑ ወቅት የቤተክርስቲያኒቱ ጠቅላይ ፅ/ቤት የቁጥጥር አገልግሎት ዋና ኃላፊ ከኃላፊነታቸው እንዲነሱ መታዘዙን ተችሏል። የኢትዮጵያ ኦርቶዶክስ ተዋህዶ ቤተክርስቲያን ጠቅላይ ፅ/ቤት የቁጥጥር አገልግሎት ዋና ኃላፊ የሆኑት መምሬ ፍስሐ ተበጀ ከያዙት ስልጣን ተነስተው ወደ ወለጋ ሐገረ ስብከት እንዲዛወሩ የተወሰነው ከሣምንት በፊት መሆኑንም የቅርብ ምንጮች ይገልፃሉ።</p>

<p>መምሬ ፍስሐ ተበጀ ከቁጥጥር አገልግሎት ዋና ኃላፊነት ተወግደው ከደረጃቸው ዝቅ ብለው የወለጋ ሐገረ ስብከት ስራ አስኪያጅ እንዲሆኑ የተፈለገበት ምክንያት በግልፅ ያልታወቀ ቢሆንም፤ የቅርብ ምንጮች ሐምሌ 30 ቀን 1993 ዓ.ም ካቀረቡት የማሣሰቢያ ሪፖርት ጋር ያያዙታል፤ መምሬ ፍስሐ ተበጀ ሐምሌ 30 ቀን 1993 ዓ.ም «በኢትዮጵያ ኦርቶዶክስ ተዋሕዶ ቤተክርስቲያን አጠቃላይ የገንዘብ፣ የንብረት የአስተዳደርና የሥራ ይዞታ እንቅስቃሴ ላይ ያለው ችግር ተገቢ በሆነ መንገድ ተገምግሞ ውሣኔ እንዲሰጥበት ለመጨረሻ ግዜ የቀረበ ማሣሠቢያ» በሚል ርዕስ ለጠ/ቤተክህነት ሥራ አስኪያጅ የፃፉት ማሣሰቢያ የምዝበራ ጉዳይ እንዲነሣባቸው ለማይፈልጉት አቡነ ጳውሎስ የሚያስደነግጥና ለእርምጃ የሚግፋፋ ሆኖ መገኘቱን ታዛቢዎች ያምናሉ። አቡነ ጳውሎስ አሁን እርምጃውን የወሰዱት ሌሎችም ስለ ምዝበራና ስለመሣሠሉት ጉዳዮች እንዳያነሱባቸው ለመከላከል እንደሆነም ተገምቷል።</p>

<p>የቤተ ክርስቲያኒቱ የቁጥጥር አገልግሎት ዋና ኃላፊ መምሬ ፍስሐ ተበጀ ምዝበራና ሌሎች ጉዳዮችን በተመለከተ ሐምሌ 30 ቀን 1993 ዓ.ም በቁጥር 69/1467/93 ከፃፉት ማሣሠቢያ በፊት ሌሎች 8 ተመሣሣይ ማሳሰቢያዎችንም ፅፈው እንደነበር ሐምሌ 30 ቀን 1993 በፃፉት ማሣሠቢያ ላይ ተመልክቷል። 1/ሚያዚያ 2 ቀን 1990 ዓ.ም ፤ 2/ሐምሌ 8 ቀን 1990 ፤ 3/ ግንቦት 4 ቀን 1990ዓ.ም ፤ 4/ የካቲት 6 ቀን 1991 ዓ.ም ፤ 5/ ሐምሌ 28 ቀን 1991 ዓ.ም፤ 6/ ታህሳስ 6 ቀን 1992 ዓ.ም፤ 7 መስከረም 19 ቀን 1993 ዓ.ም ፤ 8/ ጥቅምት 28 ቀን 1993 ዓ.ም በመምሬ ፍስሐ ተበጀ የተፃፉት ማሣሰቢያዎች ይዘታቸው በቤተክርስቲያኒቱ የሰፈነውን ምዝበራ ጨምሮ በአጠቃላይ ችግሮች ላይ የሚያተኩር እንደነበርም ሐምሌ 30/1993 ከቀረበው ሪፖርት መረዳት ተችሏል። እንዲህም ይላል፦</p>

<p>«ከአንድ እስከ ስምንት ተራ ቁጥር የጠቀስኳቸው አልፎ አልፎ በርዕሰ ጉዳዮ ይምሰሉ እንጂ በአንድነት ተገናዝበው ሲታዩ በቤተክርስቲያኒቱ እንቅስቃሴ ላይ የደረሰውንና በመድረስ ላይ ያለውን በምጣኔ ሐብት፣ በማሕበራዊ ኑሮ አቅጣጫ፣ በአስተዳደር ይዘት በደል፣ በአጠቃላይ የሥራ ይዞታ ያሉትን ችግሮች የሚዳስሱ ናቸው»</p>

<p>መምሬ ፍስሐ በመጨረሻ ሐምሌ 30 ቀን 1993 ዓ.ም ለጠቅላይ ቤተክህነት ሥራ አስኪያጅ ለብፁአቡነ እስጢፋኖስ በፃፉት ማሳሰቢያ የሚፈፀሙ ጉድለቶች በስህተት ነው እየተባሉ መታለፋቸውን ተችተዋል። አንድ ነገር በስህተት ተሰራ እየተባለ የሚሠጠው ምክንያት ስህተት መሆኑ ከታወቀ በኋላ እንኳን ሣይታረም በዚያው የሚቀጥልበት ምክንያት ተቀባይነት የማይኖረው መሆኑን አስምረውበታል። ቤተክርስቲያኒቱ በሩብ ሚሊዮን ብር ጀኔሬተር ማዘዟንም ተችተዋል። ጠ/ቤተክህነት ጤና ጣቢያ ወይንም ፋብሪካ ስላልሆነ ከአቅም በላይ የሆነ ከፍተኛ ጀኔሬተር መታዘዝ ተጨማሪ የገንዘብ ብክነት መሆኑንም ጠቁመዋል። ያለጥናት ግንባታዎች እየተካሄዱ ተመልሰው እንዲፈርሱ መደረጋቸውን፣ በሕንፃ ዕድሣት ስም ስለተጠየቁ ገንዘቦች፣ በወገናዊነት ከመመሪያ ውጭ የሚከፈል ደሞዝና የመሣሠሉትን በዋቢነት የዘረዘሩ ሲሆን፣ በመጨረሻም የሚከተለውን ማሣሠቢያ ለጠ/ቤተክህነት ስራ አስኪያጅ ለብፁዕ አቡነ እስጢፋኖስ አስፍረው ነበር፦</p>

<p>«.....ካሁን በፊት ይህንን ችግር አውቀው ምንም መልስ ሣይሰጡበት እንዳለፉት ባለስልጣናት ሁሉ ብፁዕነትዎም እንዲሁ ካለበቂ ውሣኔ የሚያዘገዩት ከሆነ በተለይ በቤተክርስቲያን ገንዘብ፣ንብረትና የአስተዳደር በደል የተፈፀሙትን በተመለከተ የተያዙትን ነጥቦች ከነማስረጃው ይህኑ ተከታትሎ ለፍርድ ለሚያቀርብ የመንግስት አካል የማቀርብ መሆኔን እያረጋገጥኩ፤ የሚቀጥለው በሙስና መጠየቅም፣ መቀጣትም የሚገባቸው የሙስናን ተግባር የፈፀሙት ብቻ ሣይሆኑ ሙስና ተፈፅሟልና ተጣርቶ ተገቢው ይፈፀም ተብለው ተጠይቀው በቸልታ የሚያልፉትም የሚጠየቁበት መሆኑ ከብፁዕነትዎ የማይሰወር መሆኑን በትህትና አመለክታለሁ» ብለው ነበር።</p>

<p>በኢትዮጵያ ኦርቶዶክስ ቤተክርስቲያን ውስጥ የሰፈነው ሙስና ከምዕመናን በተውጣጣ ኮሚቴ ይጣር ዘንድ 6 ሊቀነ ጳጳሳት ያነሱት ጥያቄ በምዕመናን ጭምር የተደገፈ ሲሆን፣ የምዕመናን ኮሚቴ በጉዳዩ ላይ ከምዕመናን ጋር ለመነጋገር የስብሰባ ፈቃድ አለማግኘቱን መዘገባችን ይታወሣል። በ1990 ዓ.ም የምዕመናን ኮሚቴ በገንዘብ ብክነት ያገኛቸውና ከኃላፊነት እንዲታገዱ ያደረጋቸው ዛሬ ይበልጥ ስልጣን ደርበው እንደሚገኙ ታውቋል።ሲኖዶሱ የምዝበራው ጉዳይ እንዲጣራ ከወሰነ በኋላ የቁጥጥር አገልግሎት ዋና ኃላፊ መነሣት ማስረጃ ከማጥፋት ጋር የተያያዘ ነው የሚሉ የጥርጣሬ አስተያየቶች ይሰማሉ። </p>

<p>የመምሬ ፍስሐ ተበጀን የዝውውር ደብዳቤ የፈረሙት የጠ/ቤተክህነት ም/ስራ አስኪያጅ መሆናቸውም ታውቋል። ቀደም ሲል ዋናው ሥራ አስኪያጅ በመምሬ ፍስሃ ላይ እርምጃ እንዲወሰድ በአቡነ ጳውሎስ ግፊት የተደረገባቸው ቢሆንም ጉዳዮ ሳይጣራ፣ ያቀረበው ሪፖርት ሳይመረመር ዝውውሩን አልፈርምም በማለት ሲቃወሙ እንደቆዩ የቤተክህነት ምንጮች ያብራራሉ። የአሁኑ እርምጃ የተወሰደው አቡነ እስጢፋኖስ ወደ ጅማ ለሶስት ቀናት በተጓዙበት ወቅት መሆኑንም መረዳት ተችሏል። ም/ስራ አስኪያጁ ዝውውሩን ከመፈረማቸው በፊት ከአስተዳደር ጉባኤ አባላት ጋር በአቡነ ጳውሎስ ተጠርተው ማስጠንቀቂያ እንደተሰጣቸውም ከቅርብ ምንጮች የተገኘ ዜና ያስረዳል።</p>

<p>የጠ/ቤተክህነት ዋና ስራ አስኪያጅ አቡነ እስጢፋኖስ ከጅማ ከተመለሱ ወዲህ የቀድሞ አቋማቸውን አጠንክረው ውሳኔውን በመቃወም ላይ መሆናቸው እየተገለፀ ሲሆን፣ በአቋማቸው እስከ መጨረሻው እንደሚገፉም የቤተክህነት ምንጮች ያምናሉ። እንዲዛወሩ የተወሰነባቸው መምሬ ፍስሃ ተበጀንና የጠ/ቤተክህነት ስራ አስኪያጅ አቡነ እስጢፋኖስን በጉዳዮ ዙሪያ አነጋግረን ይዘን ለመቅረብ እንሞክራለን።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ታህሳስ 3 ቀን 1994</a></p>

</body>
</html>	














