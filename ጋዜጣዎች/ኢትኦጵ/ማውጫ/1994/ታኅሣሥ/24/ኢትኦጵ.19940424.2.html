<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከእንግዲህ ዝም አልልም፣ ዝምታ ለበግም አልበጀ፤ ገና ብዙ እናገራለሁ» ታምራት ላይኔ «እኛ ያለን ኃይል ጭንቅላታችንና ብዕራችን ነው » ስዬ አብርሃ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከእንግዲህ ዝም አልልም፣ ዝምታ ለበግም አልበጀ፤ ገና ብዙ እናገራለሁ» ታምራት ላይኔ «እኛ ያለን ኃይል ጭንቅላታችንና ብዕራችን ነው » ስዬ አብርሃ</h2>


<p>የፌደራል የሰነ-ምግባርና የፀረ-ሙስና ኮሚሽን በእነ ስዬ አብርሃ ላይ ያቀረበውና የ56 ምስክሮችን ስም ዝርዝር የያዘው የቅድመ ክስ ዝግጅት መግለጫ ተሻሽሎ እንዲቀርብ የፌዴራሉ ጠ/ፍ/ቤት ብይን ሲሰጥ፣ እነ ታምራት ላይኔ ደግሞ ለፍ/ቤቱ አቤቱታቸውን አቅርበዋል።</p>

<p>ፍ/ቤቱ ትዕዛዙን ከሰጠ በኋላ አንደኛው ተከሣሽ አቶ አሰፋ አብርሃ በቁጥጥር ሥር በዋሉበት ወቅትና ከዚያ በኋላ የተወሰዱባቸው ሰንዶች ይመለሱላቸው ዘንድ ፍ/ቤቱ ትዕዛዝ እንዲሰጥ ጠይቀዋል። እንዲሁም ከአንድ ቤተሰብ ውስጥ 5 ሰዎች መታሠራቸውን አስታውሰው፣ የታሰሩትም 6 ዞን ባለው ሠፊ እስር ቤት ተበታትነው መሆኑን ገልፀዋል፤ ይህም እርስ በእርሣቸው ለመመካከር እንዲሁም ስንቅ ለመቀበልና ከቤተ ዘመድ ለመገናኘት አስቸጋሪ ሁኔታ የፈጠረባቸው መሆኑን በማስረዳት ይህ ሁኔታ ይስተካከል ዘንድ ፍ/ቤቱ ለወህኒ ቤቱ ትዕዛዝ እንዲሰጥ ጠይቀዋል፤ ይህንንም ለወህኒ ቤቱ አመልክተው መፍትሔ ያላገኙበት መሆኑንም ጠቅሰዋል። ከ12ቱ ተከሣሾች ውስጥ አቶ ስዬ አብርሃን ጨምሮ 5ቱ የአቶ አሰፋ አብርሃ እህትና ወንድሞች መሆናቸው ይታወቃል፤ ከአቶ ስዬና ከአቶ አሰፋ አብርሃ ሌላ የታሰሩት ወንድምና እህቶች ምህረተአብ አብርሃ፤ ፍሰሐ አብርሃና ትምኒት አብርሃ ናቸው።</p>

<p>የቀድሞ ም/ጠ/ሚኒስትርና የመካላከያ ሚኒስትር የነበሩ አቶ ታምራት ላይኔ በበኩላቸው በወህኒ ቤት ውስጥ የሚደርስባቸው ጫና ለፍ/ቤቱ አሰምተዋል፤ ፍ/ቤት ሊያቀርቡ ያዘጋጁትን ፅሁፍ ወህኒ ቤቱ ይዘህ አትወጣም ብሎ እንደከለከላቸው፣ እርሣቸው በበኩላቸው ደግሞ ፅሁፉን ይዤ መሄድ ካልቻልጁ እኔም አልሄድም በማለት ሙግት መግጠማቸውን አስረድተዋል። በችሎት መገኘት ከነበረባቸው ሰዓት አንድ ሰዓት ያህል መዘግየት የተከተለውም በዚሁ ምክንያት እንደሆነ አብራርተዋል። በወህኒ ቤት ደንብ ይሳበብ እንጂ ፅሁፉን ይዘው እንዳይወጡ ምክንያት የሚፈጥረው መንግሥት መሆኑንም አመላክተዋል፤ በመከራከራቸውም ፅሁፉን ይዘው ፍ/ቤት መቅረብ እንደቻሉም ለችሎቱ አስረድተዋል፤ አቶ ታምራት ይህ ክልከላ የመጀመሪያ አለመሆኑን ገልፀው አሁን የተደገመው ዝም በማለቴ ነው ብለዋል።</p>

<p>«ከእንግዲህ ዝም አልልም፣ ዝምታ ለበግም አልበጃትም፣ ገና ብዙ እናገራለሁ» በማለት ፍ/ቤቱን በተመለከተ አቤቱታቸውን ሲቀጥሉ «እምንቀበልዎት ማመልከቻዎትን ብቻ ነው ፣ ትዕዛዝ የተሰጠበትን ጉዳይ እንዲያነሱ አይደለም» በማለት ፍ/ቤቱ ዝም አሠኝቷቸዋል። አቶ ታምራት ታህሣሥ 11 ቀን 1994 በፅሁፍ አዘጋጅተው ያቀረቡትና ለማንበብ ፈቃድ ይሠጣቸው ዘንድ ጠይቀው ከመዝገቡ ጋር ተያይዞ የነበረው ፅሁፍ ሕግና ስርዓትን የተከተለ አይደለም በሚልም ፍ/ቤቱ ከመዝገቡ እንዲወጣ አድርጓል።</p>

<p>ሶስተኛው ተከሣሽ አቶ ስዬ አብርሃ በበኩላቸው ለፍ/ቤት አቤቱታቸውን አሠምተዋል፤ አቶ ስዬ ታስረው የዋስ መብት መነፈጋቸውን፣ ከሳሽ የሆነው መንግሥት ሙሉ ኃይሉን ይዞ ሲከራከር «እኛ ባለን ኃይል በጭንቅላታችንና በብዕራችን እንድንከራከር ማስታወሻ ለመፃፍ እንኳን ችግር ተፈጥሮብናል፤ የፃፍነውንም ፍ/ቤት ለማምጣት ገደብ ተጥሎብናል፤ በጦር መሣሪያ እንዋጋ አላልንም» በማለት የወህኒ ቤቱን አሠራር አማረው ፍ/ቤቱ ችግራቸውን እንዲፈታላቸው ጠይቀዋል። ተሻሽሎ የሚቀርበውን የቅድመ ክስ መግለጫ ለመቀበልና በዚህ መጨረሻ ላይ በተነሣው ጉዳይ ላይ ትዕዛዝ ለመስጠት ፍ/ቤቱ ለነገ ታሕሳስ 25/94 ቀጠሮ ይዟል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ታህሣሥ 24 ቀን 1994</a></p>

</body>
</html>	














