<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአቡነ ጳውሎስ የቁልቢ ጉዞ 59 ሺ 200 ብር ተመደበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለአቡነ ጳውሎስ የቁልቢ ጉዞ 59 ሺ 200 ብር ተመደበ</h1>


<p>በኢትዮጵያ ኦርቶዶክስ ተዋህደ ቤተክርስቲያን ውስጥ በሁሉም መስክ በተፈጠሩ ችግሮች ላይ ለመወያየትና የመፍትሄ ሃሣቦችን ለመጠቆም የምዕምናን አንድነት ማሕበር የጠራው ስብሰባ ባለፈው ሳምንት ቢታገድም ለፊታችን እሁድ ፈቃድ ማግኘቱን የቅርብ ምንጮች ገለፁ። እንዲሁም በትግራይ ክልል በአክሱም ከተማ የሚገኙ ምዕምናን ደግሞ አቡነ ጳውሎስን በመቃወም ሰባካ ጉባኤያቸውን አፍርሰዋል። በሌላም በኩል ለአቡነ ጳውሎስ የቁልቢ ጉዞ 59 ሺህ 200 ብር መመደቡን ውስጥ አዋቂ ምንጮች ገልፀውልናል። ጳጳሳትን ከቦታ ወደቦታ የመበወዙ ስራም ቀጥሏል።</p>

<p>የኢትዮጵያ ኦርቶዶክስ ተዋህዶ ቤተክርስቲያን ምዕመናን አንድነት ማሕበር ባለፈው እሁድ ሊያደርግ አስቦት ለነበረው ስብሰባ ከአ/አበባ መስተዳደር የሠላማዊ ሰልፍ፣ የስብሰባና የማሕበራት ፈቃድ ክፍል ፈቃድ አግኝቶ ነበር። የኮሚቴው አባላትም ይህንኑ መነሻ በማድረግ በተለያዩ የግል ጋዜጦች ላይ ለምዕመናን ጥሪ ያቀርባሉ፤ ስብሰባው ዕሁድ ታሕሳስ 14 ቀን 1994 ዓ.ም ከጠዋቱ 2 ሰአት ከ30 እስከ 5 ሰአት እንደሚደረግና የስብሰባውም ቦታ በብሔራዊ ቲያትር አዳራሽ መሆኑ ይገለፃል</p>

<p>ጥሪው በስፋት እንዲዳረስ ለኤለክትሮኒክስ ሚዲያዎች ማለትም ለኢትዮጵያ ቴሌቪዥንና ለኢትዮጵያ ሬዲዮ የጥሪው ማስታወቁያ ይሠጣቸዋል፤ አርብ እና ቅዳሜ ምሽት ከዜና በኋላ ማስታወቂያው እንዲነገርም አስፈላጊውን ክፍያ ይፈፅማሉ።</p>

<p>በዚህ መሐል ሐሙስ ታሕሳስ 11 ቀን 1994 ዓ.ም ከመንበረ ፓትርያርኩ ጠቅላይ ፅ/ቤት በቁጥር 1405/288/94 «የኢትዮጵያ ኦርቶዶክስ ተዋህዶ ቤተክርስቲያን ምዕመናን አንድነት ማሕበር የሚባለው ሕገ-ወጥ ነው» የሚል ደብዳቤ ለአ/አበባ መስተዳድር የስብሰባና ሰላማዊ ሰልፍ ፈቃድ ክፍል ይፃፋል። መስተዳድሩ ይኸው ደብዳቤ እንደደረሰው በማግስቱ አርብ ታሕሳስ 12 ቀን 1994 ዓ.ም በቁጥር አመሰማ/179/94 «ለእነ ቀኛዝማች የሻወርቅ ኃይሉ» በሚል አድራሻ ደብዳቤ በመፃፍ ለስብሰባው የተሰጠው ፈቃድ መሠረዙን ይገልፃል።</p>

<p>ይህ «የኢትዮጵያ ኦርቶዶክስ ተዋህዶ ቤተክርስቲያን ምዕምናን አንድነት ማሕበር» በታሕሳስ ወር 1989 በፍትህ ሚኒስቴር የማሕበራት ምዝገባ ክፍል መተዳደሪያ ደንቡን በማቅረብ ለምዝገባ ያመለከተ ሲሆን፣ «በ90 ቀናት ውስጥ ምላሽ ካልተሰጠ እንደተመዘገበ ይቆጠራል» የሚለውን የሐገሪቱን ሕግ መነሻ በማድረግ ማሕተም አስቀርፆ የሚንቀሣቀስ ማሕበር ነው፤ በሕገሪቱ ሕግ መሠረት የትኛውም የሲቪክ ተቋም የምዝገባ ፍቃድ የሚሰጠው በፍትሕ ሚኒስቴር መሆኑ እየታወቀ፤ የፓትርያርኩ ፅ/ቤት «ሕገ-ወጥ ናቸው» በማለቱ ብቻ የአ/አበባ መስተዳድር ስብሰባው እንዳይካሄድ ማገዱ የሕግ ባለሙያዎችን ያስገረመ ሲሆን፤ ምዕመናንን ደግሞ ያሳዘን መሆኑን መረዳት ተችሏል። አቡነ ጳውሎስ ይህንን በብሔራዊ ቲያትር አዳራሽ ሊካሄድ የታቀደውን ስብሰባ እንዳይካሄድ መከላከላቸው በርግጥም በቤተክርስቲያኒቱ ውስጥ ከፍተኛ ዝርፊያና ብክነት ለመኖሩ ሌላው ማሣያ ነው በማለት አስተያየታቸውን የሚሠጡም አሉ። የኢትዮጵያ ቴሌቪዥንና ራዲዮ ክፍያው ከተፈፀመላቸውና ስምምነት ካደረጉ በኋላ ማስታወቂያውን ሣያስተላልፉ መቅረታቸውን መንግሥትም በግልፅ በጉዳዩ ጣልቃ እየገባ ነውን? የሚል ስጋትም በአንዳንዶች ዘንድ ማሣደሩን መረዳት ተችሏል። የኢትዮጵያ ቴሌቪዥን ለሁለት ቀን ከተከፈለው ሂሣብ በአንዱ ስብሰባው መቅረቱን እንዲነግር የገባውን ስምምነትም አለማክበሩን ቅርበት ያላቸው ምንጮች አረጋግጠዋል።</p>

<p>በአ/አበባ መስተዳድር የሠላማዊ ሰልፍ፣ የስብሰባና የማሕበራት ፈቃድ ክፍል ኃላፊ ስብሰባው መታገዱን በገለፁበት ደብዳቤ ማጠቃለያ «.....እንደማንኛውም ተመሣሣይ ጥቅም ያላቸው ሰዎች ተሰባስባችሁ ተወካያችሁን በመምረጥ ጥያቄያችሁን ብታቀርቡ በደንቡ መሠረት የምናስተናግዳችሁ መሆኑን እናስታውቃለን» ይላል። ይህኑ መነሻ በማድረግ በርካታ ምዕምናን የተፈራረሙበትን ማመልከቻ ለአዲስ አበባ መስተዳድር የሰላማዊ ሰልፍና የማህበራት ፈቃድ ክፍል ከትናንት በስቲያ ገብቷል። ምዕመናን በዚህ ባቀረቡት ጥያቄ ላይ «.....በእኛ በኩል አሁንም ቢሆን በሕገ መንግስቱ መሠረት ማሕበራችንና ማሕተማችን ሕጋዊ ነው ብለን እናምናለን። በተከበረው ፈቃድ ሰጪው መ/ቤት በኩል ግን ቅሬታው በማህበሩ ስም መቅረቡ ከሆነ አሁን በተፈቀደልን መሠረት ተደክሞበት የተጠራው ጉባኤ ቢስተጓጐልም እና ምዕመናን በቤተክርስቲያናችን ችግርና በኃይማኖታችን ጉዳይ በተደቀኑ እንቅፋቶች ላይ ለመወያየት፣ፍቅርና አንድነት የሚሰፍንበትን መንገድ ለማፈላለግ ዕሁድ ታሕሳስ 21 ቀን 1994 ዓ.ም ተለዋጩን ቀጠሮ ለማድረግ እንድንችል የስብሰባ ፈቃድ ለመጠየቅ የቀረብን ስለሆነ በሕጉ መሠረት እንዲፈቀድልን እየጠየቅን....&#87፤ በማለት የጠያቂዎቹን ዝርዝር ከፊርማ ጋር አያይዘው አቅርበዋል። በዚህም መሠረት በትናንትናው ዕለት ከሰአት በኋላ ስብሰባውን ማካሄድ እንደሚችሉ ተፈቅዶላቸዋል። በመሆኑም የፊታችን ዕሁድ ታሕሳስ 21 ቀን 1994 ዓ.ም ከ2:30 ሰአት ጀምሮ እስከ 5 ሰአት ስብሰባው በብሔራዊ ቲያትር ይካሄዳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ታህሣሥ 17 ቀን 1994</a></p>

</body>
</html>	














