<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በሉአላዊነት ላይ ከመለስ የተለየ አቋም ነበረን» ብአዴኖች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በሉአላዊነት ላይ ከመለስ የተለየ አቋም ነበረን» ብአዴኖች</h1>

 
<p>በሕወሐት ማዕከላዊ ኮሚቴ ውስጥ መከፋፈል በተፈጠረበት ወቅት ከአቶ መለስ ቡድን ጋር የቆሙት ብአዴኖች በሉአላዊነት ጉዳይ ከአቶ መለስ ዜናዊ የተለየ አቋም እንደነበራቸውና ከእነ አቶ ተወልደ ጋር ተመሳሳይ ዕምነት ያራምዱ እንደነበር ገለጡ። ከሕወሐት ማዕከላዊ ኮሚቴ የተወገዱት እነ አቶ ተወልደ ወ/ማርያም «የመለስና የብአዴን ፖሊት ቢሮ የድብብቆሽ ድራማ» በሚል ርዕስ በ«ሪፖርተር»መፅሔት ላይ ላቀረቡት ፅሁፍ ብአዴኖች በዚያው በሪፖርተር መፅሄት ላይ በሰጡት ምላሽ ልዩነቱ ጐልቶ የወጣበትን ሁኔታና በሂደቱ ላይ የነበረውን የተለያየ አቋም አብራርተዋል።</p>

<p>«ይህ ልዩነት ይበልጥ ፈጦ የወጣው የኢትዮ-ኤርትራ ግጭትን በሰላም ለመፍታት ያስችላል ተብሎ የቀረበው «ቴክኒካል አሬንጅመንት» ሰነድ ከቀረበ በኋላ ነበር። ሰነዱ ከሞላ ጎደል አመራሩን በሶስት ወገን ከፈለው፤ አንደኛው ወገን መለስ ባራመደው አቋም የሚገለፅ ሃሣብ አራመደ። ሁለተኛው ወገን በተወልደ የሚመራው አቋም ሆነ፤ ሶስተኛው ወገን ደግሞ የብአዴን አቋም ሊባል የሚችለው ነው» በማለት የቀጠለው የብአዴኖች ፅሁፍ የሶስቱንም አቋም ሲያብራራም፦</p>

<p>«በመለስ በኩል የተራመደው አቋም ሉአላዊነታችን ሊከበር እንደሚገባው በጥብቅ እያመነና ለዚህም እየታገለ የቀረበው ሰነድ ሉአላዊነታችንን የሚያስከብር በመሆኑ ይህንን ሰነድ ተቀብለን መሬታችንን በሰላም እናስመልስ የሚል ሲሆን፣ ከዚህ ጋር በማያያዝ ችግሩን በሰላም እየፈታን በውስጣችን የተንሠራፋውን ፀረ-ዲሞክራሲና ሙስናን እንታገል፣ የማታ የማታ የአገራችንን ዕድል የሚወስነው ውስጣዊ ጉዳያችን ነውና ለዚህ ልዩ ትኩረት መስጠት አለብን የሚል ነበር» በማለት የአቶ መለስን አቋም በማሽሞንሞን ያስታወሰው የብአዴኖች ፅሁፍ የነተወልደን አቋም ደግሞ በሚከተለው መልኩ አስቀምጧል።</p>

<p>«ሁለተኛው አቋም በተወልደና በስዬ የተራመደው አቋም ሲሆን፣ ይህ ክፍል ደግሞ ሰነዱ ሉአላዊነታችንን አያስከብርምና አንቀበለውም የሚል ነበር፤ የዚህ አቋም ባለቤቶች ስለሻዕቢያ ወረራ ካልሆነ በቀር ስለኢሕአዴግ ድክመቶች ፈፅሞ መነሣት የለበትም የሚል አቋምም በከፍተኛ አፅንኦት ያራምድ ነበር» በማለት ሲቀጥልም እነ አቶ ስዬ አብርሃ ከጦርነቱ አትራፊ መሆናቸውን ሲገልፅ ቡድኑ «አካኪ ዘራፍ» እያለ ይከላከል ነበር ብለዋል፤ በመጨረሻና በሶስተኛ ደረጃ ስለተቀመጠው የብአዴን አቋም ሲገለፅ፦</p>

<p>«ሶስተኛው በብአዴን አመራር ደረጃ ይራመድ የነበረው አቋም ነው፤ የብአዴን አመራር ሰነዱ ሉአላዊነታችንን ያስከብራል አያስከብርም በሚለው ጉዳይ ላይ ከመለስ የተለየ አቋም ነበርው።ሰነዱ ሉአላዊነታችንን አያስከብርም ብሎም አቋም ወስዶ ነበር። በዚህ ደረጃ ከነተወልደ ጋር ተመሣሣይ አቋም ነበረው። ነገር ግን ደግሞ በሙስናና በፀረ-ዴሞክራሲ ጥያቄ ላይ ከነተወልደ በመሠረቱ የተለየ አቋም ነበረው» ይላል።</p>

<p>የነበሩትን አቋሞች በዝርዝር ያስረዳውና ሰነዱ ሉአላዊነትን አያስከብርም የሚል አቋም ማራመዱን ያስታወሰው ብአዴን ሰነዱን እንቀበል ብለው ስለተከራከሩት መለስ ዜናዊ የሰጠው ምስክርነት ፅሁፉን ያነበቡትን ሁሉ አስገርሟል። «... «በጐበዝ አለቃ» ተወልደ ወ/ማርያም የሚመራው አንጃ እንደሚያወራው በመለስ በኩል በየትኛውም መድረክ ሉአላዊነታችንን አሣልፈን እንስጥና እንደራደር የሚል አቋም ግን ፈፅሞ አልተራመደም» በማለት ነበር የብአዴን ፅሁፍ ለአቶ መለስ ምስክርነት የሰጠው። ብአዴኖችም ጭምር እንዳመኑት ሰነዱ የኢትዮጵያን ጥቅም የማያስጠብቅ ከሆነ፣ የኢትዮጵያን ሉአላዊነት በማያስከብር ሰነድ ላይ እንፈርም ማለት በሉአላዊነት ላይ መደራደር አይደለምን? በማለት የሚጠይቁ ታዛቢዎች አሉ። የብአዴኖች ፅሁፍ እዚህ ጋ የተጫወተው ዥዋዥዌ ሰዎቹ አሁንም በነፃነት የማያስቡ መሆናቸውን አመልካች እንደሆነም ታዛቢዎቹ ያሰምሩበታል። ብአዴኖች ፅሁፋቸውን በመቀጠልም ለአቶ መለስ የሚሠጡትን ምስክርነት ያጠናከሩት በሚከተለው መልኩ ነበር።</p>

<p>«እኛ እስከምናውቀው ድረስ መለስ ሰነዱን መቀበል አለብን በሚል የአቋም ልዩነት አንስቶ ቢሸነፍም የብዙሐኑን አቋም ተግባራዊ ለማድረግ ከማንኛቸውም የተሻለ እንቅስቃሴ አድርጓል.... «ሰነዱን መቀበል የለብንም፣ በሰነዱ መሠረት ለሰላማዊ መፍትሔ ሣይሆን ለጦርነት መቀጠል እንቆማለን» ካሉት ከነተወልደና ስዬ በተለየ አኳኋን የብዙሃኑን አቋም ተግባራዊ ለማድረግ ተረባርቧል» በማለት ሲቀጥሉም፦ «ይህን አሌ የምትሉ ከሆነም እነሆ መረጃው። በነገራችን ላይ ይህን መረጃ የምናቀርበው የመለስን ተክለ ሰውነት ለመገንባት እንዳልሆነ አስቀድመን ለማስገንዘብ እንወዳለን፤ ብአዴኖች የነጭ ለባሽነት ባሕል እንደሌለን፣ ከአለቃ ኋላ መዳፋችንን እያፍተለተልን ማረጥረጥ እንደምንወድ ጠንቅቃችሁ ታውቃላችሁ፤ እኛም ሆንን ራሱ መለስ በዚህ አቅጣጫ መራመድ እንደማይበጀን በጥብቅ እናምናለን» በማለት ባለፉት 10 ዓመታት የሕወሐት አገልጋይ ሆነው መቆየታቸውን ሕዝቡ የማያውቀው ይመስል ስለራሣቸው የሌለና ያልተገባ ስዕል ከሰጡ በኋላ የአቶ መለስን አስተዋፅኦ ዘርዝረዋል።</p>

<p>«ከሁሉ በፊት ለጦርነቱ በድል መጠናቀቅ የግድ መነደፍ የነበረባቸውን የወታደራዊ ሣይንስ ጥበቦች፣ እንዲሁም ወታደራዊ ዶክትሪኖችን በመሠረቱ የነደፈው መለስ ነው፣ ይህንን ጉዳይ እሱ ባያዘጋጀው ኖሮ አንዳችሁም የአንጃውን አባላት አታዘጋጁትም ነበር። ይህን እናንተም እኛም አሥምረን እናውቃለን። እሱ ባያዘጋጀው ኖሮ ጦርነቱን በድል አድራጊነት የምንመራበትን ስትራቴጂ ለመንደፍም እንቸገር ነበር።ምክንያቱም ይህ ጉዳይ የተወሰነ ጥናታዊ ሥራ መስራትን ይጠይቅ ነበረና ነው። በጥናቱ ላይ ደግሞ አልነበራችሁበትም። እንደ ሐሜቱ ከሆነ እነስዬ ከጥናት ይልቅ ጊዜያቸውን ለስርቆት ስላዋሉት እየሠረቁም ፊልድ ጃኬት ለብሰው መንጎማለልና ዲኩር ማሠማት ያበዙ ስለነበር «ጊዜ አግኝተው» ሊሰሩት አይችሉም ነበር። ተወልደ ወ/ማርያም ከኒውስ ዊክ ላይ ሌላ የምታነበው አልነበረህም» </p>

<p>የአቶ መለስን ተክለ ሰውነት በእጅጉ የገነባው የብአዴን ፅሁፍ አቶ መለስ በጦርነቱ ወቅት ከማንም የበለጠ ሚና እንደነበራቸው ዘርዝሯል። አቶ መለስ ጥናቱን ባያዘጋጁት ኖሮ ወታደራዊውን ስታርቴጁ ለመንደፍ ከብአዴን ምንም ሰው እንዳልነበረ በተዘዋዋሪ ያረጋገጠው ፅሁፍ የሕውሐቱ አቶ ስዬ ግዜ ቢኖራቸው ኖሮ ሊያዘጋጁት ይችሉ እንደነበር ምስክርነት ሠጥቷል፤ ይህ አሁን ብአዴኖች አቶ መለስ አዘጋጁት ያሉትን ፅሁፍ ያዘጋጁት ከስልጣናቸው ከተባረሩት ሁለት ጄኔራሎች አንዱ መሆናቸውን እነ አቶ ተወልደ በሪፖርተር መፅሔት ላይ ባቀረቡት ፅሁፍ መግለፃቸው ይታወሣል። የኢትዮ-ኤርትራ ወረራ በተከሰተበት ወቅት ሌሎች ወረራውን ለመመከት ሲረባረቡ፣ እርሣቸው በራቸውን ዘግተው መመረቂያ ፅሁፍ ያዘጋጁ እንደነበር ስለተገፀው ብአዴኖች የጠቀሱት ነገር የለም።</p>

<p>በአቶ ተወልደ ወ/ማርያም የሚመራው ቡድን ጦርነቱ በሚካሄድበት ወቅት ጦርነቱ አስመራ ድረስ መቀጠል አለበት ብሎ ያምን እንደነበር፣ በዚህም በኤርትራ አሻንጉሊት መንግስት ፈጥሮ የመመለስ ፍላጎት መኖሩን የብአዴኑ ፅሁፍ የዘረዘረ ሲሆን፣ ይህንን የነተወልደ አቋም በጥብቅ በመኮነንም ለኤርትራ ፍፁም ተቆርቋሪነቱን አሣይቷል።</p>

<p>«......አንጃው የጦርነቱን ዓላማ በተመከተ ሉአላዊነታችንን ከማስከበር አልፎ በኤርትራ ለኢሕአዴግ የሚስማማ አሻንጉሊት መንግስት መፍጠር ነው ብሎ አዲስ ትርጉም አምጥቶ ነበር፤ የኤርትራን መንግስት የመቀየር ጉዳይ የኤርትራ ሕዝብ ሃላፊነት ነው፤ ሕዝቡ ካልፈቀደም ፈፅሞ ሊፈፀም የሚችል ነገር አይደለም፤ ሕዝቡ መንግስቱን ለመቀየር ባልፈቀደበት ግዜ ይህን አደርጋለሁ ብሎ የሚሞክር የውጭ ሃይል ሁሉ ሕዝቡን ወደ ማረድ ማምራት አለበት። የአንጃው ሃሳብ ግን ሉአላዊነታችንን ከማስከበር በላይ ሄዶ የኤርትራን መንግስት በሃይል እስከመቀየር ድረስ አድጓል» በማለት የኤርትራን መንግስት ለመጣል በነተወልደ ወገን ፍላጎት እንደነበር በመግለፅ ድርጊቱን ኮንኗል።</p>

<p>የኢትዮጵያ የመከላከያ ሠራዊት ባለው የጦር ኃይል የበላይነት በመግፋት የአስመራን ከተማና ሌሎች የኤርትራ ግዛቶችን በመቆጣጠር፣ የነበረውን ስርአት በማስወገድ ሌላ ሃይል በስልጣን ላይ ቢያስቀምጥ ቀጣይ ወረራ እንዳይከሰት ዋስትና እንደሆነ ብዙዎች ያምኑ ነበር። ይህ ተግባራዊ ሆኖ ቢሆን ኖሮ በአሰብ ወደብን በባለቤትነት ወይንም በሌላ ሁኔታ የመጠቀም ዕድሉም ይሠፋ እንደነበር በብዙዎች ይታመናል። ብአዴኖች እነተወልደን ለማሣጣት በማለት በዚህ መልክ የሰነዘሩት ሃሳብ ከኢትዮጵያ ጥቅም ይልቅ ለኤርትራ ያላቸውን ተቆርቋሪነት ያመለከተ ነው ሲሉ ታዛቢዎች ይተቻሉ። ብአዴኖች በዚህ ፅሁፋቸው የትናንት አለቃቸውን ታምራት ላይኔን ዘልፈዋል። «አቶ ተወልደ ያየህ እንኳን ደህና መጡ» የሚለው ይህ የብአዴኖች ፅሁፍ ሐገራዊ ጉዳዮች ለሕወሐት በመተው ሌሎች አባል ድርጅቶች በክልል ጉዳዮች ላይ ብቻ እንዲያተኩሩ ይደረግ እንደነበርም ይፋ አድርጓል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥር 22 ቀን 1994</a></p>

</body>
</html>	














