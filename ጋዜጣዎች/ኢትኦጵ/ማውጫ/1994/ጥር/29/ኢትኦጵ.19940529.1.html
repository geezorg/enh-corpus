<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓርላማው ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፓርላማው ውሎ</h1>


<p>ጥር 21 ቀን 1994 ዓ.ም ጠ/ሚ/ር መለስ በሕዝብ ተወካዮች ም/ቤት ያቀረቡትን ሪፖርት፣ እንዲሁም ይህንን ሪፖርት መነሻ በማድረግ የመላው አማራ ህዝብ ድርጅት አመራር አባል ሻለቃ አድማሱ መላኩ ያነሱትን ጥይቄና አስተያየት ባለፈው ሣምንት ዘገባችን ማስነበባችን ይታወሣል።</p>

<p>ከሻለቃ አድማሱ ቀጥሎ በም/ቤቱ አስተያየትና ጥያቄዎችን ያስከተሉት የአማራጭ ኃይሎችና የደቡብ ሕብረት ሊቀ መንበር የሆኑት ዶ/ር በየነ ጴጥሮስ ናቸው። ዶ/ር በየነ 32ቱን ገፅ ሪፖርት በአብዛኛው ገፅ በገፅ እየሄዱ ተችተውበታል። በስርአቱ ላይ ያላቸው እምነት በመሟጠጡም ስርአቱን በትክክለኛ ስሙ መጥራቱ አስፈላጊ ከሆነበት ደረጃ ላይ መድረሱንም ገልፀዋል። ሪፖርቱ በጥቅል የቀረበና ዝርዝር ሁኔታዎችን የዳሰሰ ባለ መሆኑ የክንዋኔዎችን መጠን ለመረዳት እንደሚያስቸግርም ጠቀሱ፤ በአሁኑ ወቅት በሃገሪቱ እየተፈፀመ ያለውን በተመለከተም ዶ/ር በየነ ሲናገሩ፦</p>

<p>«እየተከናወነ ያለው ለብዙ ዓመታት ታግሎ ያለፈውን ስርአት ያስወገደ አንድ ፓርቲ ስልጣን ላይ ለመቆየት ብዙ ስልቶችን ፈጥሮ ከእነዚም ውስጥ ከየብሄር ብሔረሰቦች ይሆኑኛል የሚላቸውን ጀሌዎች መልምሎና በፖለቲካ ፓርቲነት አድራጅቶ፤ የስልጣኑ ባለቤትነት ከእጁ እንዳይወጣ ከፍተኛ መከላከል እያደረገ መሆኑን ነው የምናየው። ለዚህም ለዓለም አቀፍ ለጋሾች ዕይታ ምርጫዎች የሚባሉ በተደጋጋሚ የሚከናወኑ ተግባሮችን በብዙ ሚሊዮን የሚቆጠር ገንዘብ መድቦ ያከናውናል፤ ይህንም ምርጫ በትክክለኛ ስሙ ለመጥራት እገዳደለሁ፤ በአብዛኛው ምርጫዎች እንዲከናወኑ የሚፈለጉት ነፃና ዴሞክራሲያዊ ሆነው ሣይሆን ፈረንጆች እንደሚሉት ቮተ ኦፍ ቾንፊደንቸ ወይንም ለገዢው ፓርቲ የድጋፍ መመዘኛ አካሄድ እንዲሆን እንጂ፣ በተለያዩ የፖለቲካ ፓርቲዎች መካከል ነፃ ፉክክር ተደርጎ የሚከናወን ምርጫ አይደለም፤ ስለዚህ ያለውን መንግስት በትክክለኛ ስሙ የመጥራት ደረጃ ላይ ደርሰናል»</p>

<p>ዶ/ር በየነ ጴጥሮስ በመቀጠልም «የምክር ቤቱን አባላት ብቃትም በቀጣይነት ማሻሻል....&#87፤ በማለት በጠ/ሚ/ር መለስ ዜናዊ ሪፖርት ላይ የቀረበው የም/ቤቱን ዓላማና ሚና በተሳሳተ መንገድ የቃኘና ም/ቤቱን ከአስፈፃሚው አካል በታች የሚያስመስል ነው በማለት ተችተው፤ ይህ ሃሣብ ከአፈ ጉባኤውና ከም/ቤቱ ሴክሬታሪያት የወጣ ቢሆን ኖሮ ተገቢ በሆነ ነበር በማለት ገልፀዋል።</p>

<p>የፍትህ ስርዓቱን በተመለከተም ለዳኞችና ለአቃቢያን ሕጐች የሚሠጡ ስልጠናዎች ዓለም አቀፍ ደረጃን በጠበቀ መልኩ በሐገሪቱ ኮሌጆችና ዩኒቨርስቲዎች መሠጠት ይገባዋል በማለት በአንክሮ ያሣሠቡት ዶ/ር በየነ ጴጥሮስ ሲቀጥሉም፦ «ይህም ማለት የሲቪል ሠርቪስ ኮሌጅ ከሚባለው ተቋም በየግዜው በፈጣን ሂደት እየተመለመሉ የሚወጡ የሕግ ዲግሪ አለን የሚሉ የሕግ መሃይሞች በተደጋጋሚ አጋጥመውናል። ይህንኑ ብዙ የሕግ ባለሙያዎች የተቹት በመሆኑም ሊታረም ይገባል፤ በተቋሙ አይሠልጥኑ አይደለም የምንለው በቂ ግዜ ተወስዶና በቂ ምዘና ተደርጐበት ሊካሄድ ይገባል የሚል ሃሣብ ነው የምንሰነዝረው» ብለዋል።</p>

<p>ዶ/ር በየነ ጴጥሮስ ስለ ደሞዝ ጭማሪውም ያነሱ ሲሆን፣ ይህም ወጥነት ሊኖረው እንደሚገባና በልማት ድርጅቶች የሚያገለግሉትንም ማካተት እንዳለበት አሣስበው፤ ለነዚህም ምን ታቅዷል? በማለት ጠይቀዋል። ዶ/ር በየነ ተቃዋሚ ፓርቲዎችንና የግሉን ፕሬስ በአንድነት መፈረጅ ተገቢ አለመሆኑን ጠቅሰው፣ ተቃዋሚዎችን በተመለከተ በሪፓርቱ የቀረበው ተቃዋሚዎችን ይሚመጥን አይደለም ብለዋል። ተቃዋሚ ፓርቲዎች የምርጫውን ሂደት ዴሞክራሲያዊ ለማድረግ መቁሰል፣ መድማት፣ አባሎቻቸውን ለመስዋዕት መዳረጋቸውን ያስታውሱት በየነ ጴጥሮስ ሲቀጥሉም፦ «ተመልሰን ስናየው በኢትዮጵያ ውስጥ ምርጫዎች እየተባሉ ተደጋግመው የሚካሄዱት ነፃና ፍትሐዊ የምርጫ መስፈርት የሚያሟሉ ሆነው ባለመገኘታቸው ልባችንን ያቆስለዋል» ብለዋል። «ይህንን ምርጫ ለማካሄድ በመንግስት የተቋቋመው የምርጫ ቦርድ የሚባለው ተቋም በምርጫ ሥም ሕዝብን ለማስጠቃት የተቋቋመ ተቋም ነው ወደመባል ተሸጋግሯል» ብለዋል። ስለሆነም በዚህ ዙሪያ ጥናትና ግምገማ መካሄድና ስር ነቀል የሆነ የአወቃቀር ለውጥ መምጣት እንዳለበትም አሣስበዋል። ይሔ ባልሆነበት ሁኔታ ተቃዋሚ ኃይሎች እንደሚታረድ ሰንጋ ሁልጊዜ እየተነዱ አይኖሩም ብለዋል፤ ዶ/ር በየነ የድንበር መካለልን በተመለከተም ሂደቱ ምን ላይ እንደደረሰ ለሕዝብ የማይገለፀው ለምንድን ነው? የሚልም ጥያቄ አስከትለዋል፤ በሐገሪቱ እጅግ አሣሣቢ የሆነውን በተለይ ኤድስን በተመለከተ በጤና ረገድ ያለው ሁኔታ በሪፖርቱ አለመካተቱ ያሣዘናቸው መሆኑን ገልፀዋል። ዶ/ር በየነ በሠራዊቱ ውስጥ ልዩነት ስለመኖሩ፣ አድልዎ ስለመደረጉና ዲስፕሊን ስላለመከበሩ በጥያቄያቸው አንስተዋል።ከሰዓት ሙሉውን ግዜ መድረኩን የያዙት የኢሕአዴግ አመራር አባላት ናቸው፤ በቅድሚያ የብአዴኑ ሊቀመንበር አዲሱ ለገሰ፣ በማስከተል የእርሣቸው ምክትልና የማስታወቂያ ሚኒስትሩ በረከት ስምኦን አስተያየትና ምላሻቸውን ሰጡ፤ በመቀጠልም የደኢህአዴግ ሊቀመንበርና የመሠረተ ልማት ሚኒስትር ዶ/ር ካሱ ኢላላ በደቡብ የተካሄደውን ምርጫ ዴሞክራሲያዊ ለማድረግ ከዶ/ር በየነ ጋር ጭምር ሁለት ሰዓት የፈጀ ውይይት ማድረጋቸውን በመግለፅ ምርጫው እንከን አልባና ፍፁም ዴሞክራሲያዊ ነው የሚል ምስክርነት ሰጡ።</p>

<p>የተቃዋሚ ፓርቲ አባላትና ደጋፊ በሆኑ ገበሬዎች ላይ በማዳበሪያ አሠጣጥም አድልዎ ይደረጋል በሚል ለተነሣው ሥሞታ፣ አቅርቦቱ ከፍላጎቱ መጠን በላይ ስለነበር በዚህ ረገድ የሚነገረው ሐሰት ነው ያሉት ምክትል ጠ/ሚ/ር አዲሱ ለገሰ ሲሆኑ፣ በፈረስ ቤት ደረሰ የተባለውን በደል ደግሞ ያስተባበሉት በረከት ስምኦን ናቸው። የዳኞች አሰያየምን በተመለከተም ማብራሪያ የሰጡት በረከት ስምኦን ሲሆኑ፣ በተለይ በፌዴራል ደረጃ ከሚሰሩ ዳኞች ውስጥ ከሲቪል ሰርቪስ ኮሌጅ የተመረቁ ከ2% ያነሱ ናቸው በማለት ገልፀው፤ በእነርሱ ላይ የተሰነዘረው አስተያየት ስብዕናቸውን የሚነካ ነው በማለት ቅሬታቸውን ገልፀዋል። በሉአላዊነት ዙሪያ ለተነሣው ጥያቄ ማብራሪያ የሰጡት የውጭ ጉዳይ ሚኒስትርና የሕወሐት ም/ሊቀመንበር የሆኑት ስዩም መስፍን ናቸው። በአጠቃላይ ጉዳይ ላይ ማጠቃለያውን ምላሽና አስተያየት ጉዳይ ላይ የሰጡት ጠ/ሚ/ር መለስ ዜናዊ ናቸው። ከውጭ ጉዳይ ሚኒስትሩ በመጀመር እንመለከታለን፦</p>

<p>የአቶ ስዩም መስፍን ማብራሪያ ያተኮረው ዘሄግ ኔዘርላንድ በተሰየመው ችሎት የሚካሄደውን የድንበር ክርክር የተመለከተ ነው፤ በኢትዮጵያ በኩል የቀረቡት መከራከሪያዎች እ.ኤ.አ በ1900 በ1902 እና በ1908 በኢትዮጵያ መንግስትና በጣሊያን መካከል የተካሄዱ የድንበር ውሎችን መነሻ ያደረጉ፣እ.ኤ.አ በ1964 ካይሮ ላይ የፀደቀውን ቻርተር ታሣቢ ያደረገ መሆኑን ዘርዝረዋል፤ በኢትዮጵያ በኩል ክርክሩን ለማካሄድ የተቀጠሩን ጠበቆች በአውሮፓና አሜሪካ ቅርንጫፎች ካሉት ኩባንያ የተቀጠሩ መሆናቸውን፣ ይህ ኩባንያ በአሜሪካ ውስጥ ምርጥ 10 ከሚባሉት አንዱ መሆኑ አብራርተዋል፤ በአውሮፓ ደግሞ ቀዳሚ ስፍራ እንዳለውም አመልክተዋል። ከዚህ ኩባንያ በሃኒሽ ውዝግብ ወቅት ለየመን ተከራክረው ውጤት ያስገኙት የሕግ ባለሙያዎች ለኢትዮጵያ ሲከራከሩ መቆየታቸውን አቶ ስዩም አብራርተዋል። እነዚህ ዓለም አቀፍ የሕግ ባለሙያዎች የኢትጵያን ማስረጃዎች በማቅረብ ለ15 ቀናት ያህልም የቃል ክርክር በማድረግ ተግባራቸውን በታሕሳስ ወር ላይ እንዳጠቃለሉም ከአቶ ስዩም ገለፃ መረዳት ተችሏል። ክርክሩ መጠቃለሉን የገለፁት ስዩም መስፍን ውሣኔው ቶሎ የሚደርስ ከሆነ በየካቲት ወር መጨረሻ እንደሚሠማ፣ ይህም ካልሆነ የወር ወይንም የሁለት ወር ተጨማሪ ግዜ ሊወስድ እንደሚችልም ጠቁመዋል።</p>

<p>የክርክሩ ሂደት በዚህ መልክ በግልፅ መካሄዱን የገለፁት ስዩም መስፍን በምስጢር የሚካሄድ ነገር የለም ብለዋል፤ በኤርትራ በኩል የቀረበው ዝርዝር ምን እንደሆነ፣ በኢትዮጵያም በኩል የቀረቡ መከራከሪያዎች ምን እንደሆኑ ለመግለፅ የአሠራር ሂደቱ የሚገድብና ክልክል መሆኑን ጠቁመዋል። ውሣኔው ይፋ እስከሚሆን ዝርዝሩ በባለጉዳዮቹ ብቻ እንዲያዝ የተወሰነ መሆኑ፣ ከዚህ አልፎ ለፕሮፖጋንዳ ፍጆታ በሚዲያ መልቀቅና እንካሰላንቲያ መግጠም በዳኞቹ ሕሊና ላይ ጫና መፍጠር ስለሆነ እንዲህ ያለውን አካሄድ የተከለከለ መሆኑን፣ ይህ ዛሬ የተጀመረ ሥይሆን ቀደም ሲል በነበረውም አሠራር የነበረ መሆኑን ገልፀዋል። የግልግል ዳኝነቱ ሂደት ሩለ ኦፍ ጵሮቸዱረ ይህ ብቻ መሆኑም አስምረውበታል። አቶ ስዩም የውጭ ባለሙያዎቹ ያደረጉትን ክርክር በተመለከተ ለመንግስት ባለስልጣናት፣ ለክልል ኃላፊዎች ማብራሪያ መስጠታቸውን ከላይ በተጠቀሰው ምክንያት ግን ይህንን በመገኛኛ ብዝኀን ለማስተላለፍ አለመቻሉን አስረድተዋል። በማስረጃ ረገድ ከ5ሺ የሚበልጡ ሰንዶች ከዩኒቨርስቲዎችና ከተለያዩ መንግስታዊ ተቋማት ተሰብስበው ለፍ/ቤቱ እንደቀረቡ፣ እንዲሁም የታሪክ አዋቂዎችም በበኩላቸው አስተዋፅኦ እንዳደረጉ ከውጭ ጉዳይ ሚኒስትሩ መግለጫ መረዳት ተችሏል። ከአውሮፓና አሜሪካ ቤተመፃሕፍትና ጥናት ማዕከሎች መረጃዎች እንደተሰባሰቡም ገልፀዋል። ይህ ሂደት በተሣካ ሁኔታ እንዲጠናቀቅ መንግስት ከፍተኛ ወጪ ማውጣቱን፣ ብዙም መስዋዕትነት መክፈሉን፣ ከ1ሺ በላይ ግዜያዊ ሠራተኛ ቀጥሮ ሲያሰራ መቆየቱም ጠቁመዋል። በአጠቃላይ የክርክሩ ሂደት በተሣካ ሁኔታ ተጠናቋል የሚል ዕምነት እንዳላቸውም ገልፀዋል።</p>

<p>አቶ ስዩም በኢትዮጵያና በኤርትራ መንግስታት መካከል ቀደም ሲል የነበረው ጤናማ ግንኙነት እንዲመለስ ለማድረግ በአልጀርሱ ስምምነት የተመለከተውን ኖርማላይዜሽን በተመለከተም ሲናገሩ ይህ ሁኔታ እንዲፈጠር የውጭ ኃይሎች ብርቱ ግፊት ሲያደርጉ መቆየታቸውን፣ ይህም በሃይማኖት አባቶችና በሲቪክ ተቋማት በኩል መሞከሩን አስታውሰዋል። በመቀጠልም «በሁለቱ ሐገር ሕዝቦች መካከል ጠላትነት የለም፣ በሁለቱ ሐገር ሕዝቦች መካከል ያለው ግንኙነት ከተራ ጉርብትና በላይ የሚሄድና የሚተሣሠር ነው» በማለት ጠቁመው በ1990 ሻዕቢያ የፈፀመው ወረራን ከሕዝቡ ጋር የተሳሰረ አይደለምና ሕዝቡን በወረራው ሣቢያ በጠላትነት አንፈርጀውም ብለዋል። አገዛዙ ያሣሣታቸው ኤርትራውያን እንደነበሩም ጠቁመው ከሕዝቡ ጋር ችግር የለብንም በሚለው ላይ አፅንኦት ሰጥተዋል። ከአገዛዙ ጋር የወደፊቱ ግንኙነት ጤናማ እንዲሆን ኳሱ ያለው በኤርትራ መንግስት እጅ ነው ሲሉ ተደምጠዋል። «ችግሩን የፈጠረው የስርአቱ ባሕርይ ነው፤ የኢትዮጵያን ጉርብትና የሚፈልገው ከኢትዮጵያ ጥቅም እስካገኘ ብቻ ነው፤ ይህን አስተሣሰቡን ካልቀየረ፣ የወረራ ፍላጐቱ ካልተገታ ምን ዋስትና አለ?» በማለት ጠይቀው የጤናማ ግንኙነቱ ጉዳይ «ኖርማላይዜሽን» እነዚህን ታሣቢ አድርጐ የሚመጣ መሆኑን አስምረውበታል።</p>

<p>ኢኮኖሚያዊ ሁኔታዎችንም በተመለከተ ኢትዮጵያ የባሕር መውጫ በር እንደሚያስፈልጋት፣ ይህንንም ዋስትና ባለው መልኩ ለመጠቀም እንድንችል የወደብ አማራጮች ሊኖረን ይገባል። «መሪዎች ሲስቁ የሚከፈት ሲከፋቸው የሚዘጋ እንዳይሆን ዓለም አቀፍ ሕግን መሠረት ያደረገና ዋስትና ያለው የጐረቤት ሐገር ወደብ ለማግኘት መንግስት እየተንቀሣቀሰ ነው» ብለዋል። ከዚህ ውጭ በተቃዋሚዎች በኩል የአሰብ ወደብን ለማስመለስ የሚደረገው ጥረት በሽፋን የሚካሄድ ጦርነት ናፋቂነት ነው በማለት ወቅሰዋል። በሐገር ውስጥ የሚንቀሣቀሱ ተቃዋሚዎች በጋራ በኔዘርላንድ የሚካሄደውን የድርድር ሂደት በተመለከተ ለተባበሩት መንግስታት ድርጅት በላኩት «ሜሞራንደም» የአልጀርሱን ስምምነት በመኮነን የኢትዮጵያ ሕዝብ በአሰብ ወደብ ላይ ያለው የባለቤትነት መብት ምላሽ ካላገኘ ችግር እንደሚያስከትል አሣስበው ነበር።</p>

<p>አቶ ስዩም ጦርነት ናፋቂነት ነው በማለት የኮነኑት ይህንን ሲሆን፣ ይህን ሃሣባቸውን ሲያጠናክሩም «የኢትዮጵያ ሕዝብ ለ30 ዓመታት በዚህ ጉዳይ ያደረገው ጦርነት ሰልችቶታል። በዚህም የተነሣ ልማቱና ሰላሙ ተስተጓጉሏል» ብለዋል። ኤርትራ ከተገነጠለችና የኢትዮጵያ ሕዝብ የወደብ ባለቤትነቱንም ካጣ በኋላ ስለታካሄደውና በመቶ ሺዎች የሚቆጠሩ ዜጎች ስላለቁበት ጦርነት አቶ ሥዩም ሳያነሱት አልፈዋል። «አሰብ የእኛ ነው ካልተባለ ሰላም የለም፤ ሐገር ይታመሳል የሚለው መዝሙርና መፈክር አሁን ተቀባይነት የለውም» በማለትም እልህ በተሞላበት ሁኔታ ተናግረዋል።ይህ አስተሳሰብ ከኤርትራ ጋር በቅርቡ የተካሄደውን የውጊያ ዓላማም ያዘባዋል ብለዋል። እንኳንስ ኪሎ ሜትሮችን ስንዝር ያህል የሌላ ሃገር ግዛት የመውሰድ ፍላጐት የለንም፤ የራስን ፍላጐት በሃይል ሌላ ላይ መጫን አይቻልም ብለዋል።</p>

<p>በአፄ ምኒልክና በጣሊያን መካከል የተካሄደው ስምምነት በአሁኑ ወቅት ተቀባይነት የለውም በሚል የሚቀርበው መከራከሪያም «ውሃ የማያቋጥር» መከራከሪያ ነው ብለዋል። ይህን ስምምነት ሁለቱ ወገኖች ካልተስማሙ በቀር ማፍረስ እንደማይቻል የገለፁት ስዩም መስፍን ይህንን ስምምነት የግድ መቀበልና ተግባራዊ ማድረግ የግድ ነው ሲሉ ገልፀዋል። ከዚህ ውጭ ያለው ሐገሪቱና ሕዝቧን ወደ ጦርነት የሚሰድ ነው በማለት እልህ በተቀላቀለበት ሁኔታ አስጠንቅቀዋል። ተቃዋሚዎችና ምሁራን የጣሊያን ስምምነት ተቀባይ የማይሆንበትን ምክንያት ያብራራሉ። በወቅቱ ስምምነቱ የተፈረመው በኃይል በማይመጣጠኑ የአፄ ምኒልክ መንግስትና በጣሊያን መካከል ስለነበር እንዲሁም የጣሊያን መንግስት በ1928 ስምምነቱን በመጣስ ኢትዮጵያ ላይ ወረራ ስለፈፀመ ስምምነቱ ፈርሷል የሚል መከራከሪያ ያቀርባሉ። አቶ ስዩም ውሃ የማይቋጥር መከራከሪያ የሚሉት ይህንን ነው። ይህን አቋም አጠንክረው ከሚያራምዱት ምሁራን ውስጥ በዓለም አቀፍ ደረጃ በተለይም በሩዋንዳው የዘር ማጥፋት ወንጀል በአቃቤ ሕግነት ጉዳዩን ከሚከታተሉት አንዱ የሆኑት ዶ/ር ያዕቆብ ኃይለማርያም ይገኙበታል።</p>

<p>ከአቶ ስዩም መስፍን በመቀጠል አስተያየታቸውን የሰነዘሩትና ለቀረቡላቸው አንዳንድ ጥያቄዎች ምላሽ የሰጡት ጠ/ሚ/ር መለስ ዜናዊ ናቸው። ጠ/ሚ/ር መለስ ዜናዊ በዕለቱ ጠዋት ሪፖርታቸውን አቅርበው እንዳጠናቀቁ ሻለቃ አድማሱ መላኩ ጥያቄና አስተያየቶችን ሲሰነዝሩ ማስታወሻዎችን ሲይዙ ቆይተዋል። አንዳንዴም በግንባራቸው ጠረጴዛው ላይ በመድፋት «ተደብረው» ቆይተዋል። ዶ/ር በየነም በተራቸው ጥያቄና አስተያየት ሲያስከትሉ ማስታወሻ ሲይዙ የታዩት መለስ ዜናዊ ዶ/ር በየነ የሚሠነዘሩት አስተያየትና ጥያቄ ከመጠናቀቁ በፊት አዳራሹን ለቀው ወጥተዋል።ዶ/ር በየነ ሲናገሩ ያልሰሙትን ጥያቄና አስተያየት እንዴት ይሰጡበታል? ምላሻቸውስ ምን ይሆናል? በማለት ሲጠበቅ ጠ/ሚ/ሩ መድረኩን በሙሉ የለቀቁት ለረዳቶቻቸው ነበር። ከላይ የተመለከትናቸው አቶ አዲሱ ለገሰ፣ አቶ በረከት ስምኦን፣ ዶ/ር ካሱ ኢላላ፣ አቶ ስዩም መስፍን ራዣዥም ግዜያትን በመውሰድ ማብራሪያዎችን ሰጡ፤ በመጨረሻም ጠ/ሚ/ሩ ያልተዳሰሱ ጉዳዮችን ለመዳሰስ ያህል ነው በማለት ማብራሪያና አንዳንዴም ማስፈራሪያ የሚመስሉ ሃሣቦችን ሰነዘሩ፤ ተቃዋሚዎቹ ዶ/ር በየነ ጴጥሮስና ሻለቃ አድማሱ መላኩ ሃሣባቸውን ለመስጠትና ጥያቄ ለመሰንዘር ለሁለቱም በአንድነት የተፈቀደላቸው ከአንድ ሰአት ያነሰ ሲሆን፣ ይህም በዛ ተብሎ ም/ቤቱን የሞሉት የኢሕአዴግ ሰዎችና ሰገነቱ ላይ የተቀመጡ አዳዲስ ተሿሚ ዲፕሎማቶች ሲያጉረመርሙ ነበር። በጠዋቱ ፕሮግራም ጠ/ሚ/ር መለስ ከአንድ ሰአት በላይ ሪፖርት በማቅረብ ከሰዓት በኋላ ደግሞ በኢሕአዴግ አመራሮች በየተራ የከሰዓቱን ፕሮግራም እስከ 12 ሰአት በአጠቃላይ ለሶስት ሰአት ብቻቸውን ሲሸፍኑ ያጉረመረመ አልነበረም። ኢሕአዴጎች በሠነዘሩት አስተያየት ላይ ሀሳብ የመሰንዘሩ እድል ለተቃዋሚዎች ሳይሰጥ መድረኩ ተዘግቷል። ሌሎች የኢህአዴግ ሰዎች ሣይገቡበት ምናልባት ጠ/ሚ/ሩን ለመርዳት ያህል የውጭ ጉዳይ ሚኒስትሩ ስዩም መስፍን ብቻ ታክለውበት ክርክሩ በአራቱ ስዎች መካከል ሊካሄድ ተቃዋሚዎቹም እንደገና የመልስ መልስ የመስጠቱ ዕድል ቢኖራቸው ማራኪና ጠቃሚ ይሆን እንደነበር ብዙዎች ያምናሉ። የኢሕአዴግ ሰዎች በሁለት ተቃዋሚ ግለሰቦች እንዲህ ከተንጨረጨሩ ሰላማዊ፣ ፍትሐዊ ምርጫ ተደርጐ ሌሎች የተቃውሞ ኃይላት መሪዎችና አመራሮች ም/ቤቱን ቢቀላቀሉ ምን ሊሆን ነበር በማለት የሚጠይቁም ቁጥራቸው የበዛ ነው።ጠ/ሚ/ር መለስ ዜናዊ ወደሰጡት አስተያየትና ምላሽ እንመለስ፦</p>

<p>ጠ/ሚ/ር መለስ ተከታዮቻቸው እንዳበቁ በተሰጣቸው ዕድል በመጠቀም ሃሣቦችን ሰንዝረዋል፤ ምላሽን ሰጥተዋል። «ያልተዳሰሱ ጉዳዮችን ለመነካካት ያህል ነው» በማለት የጀመሩት መለስ ዜናው «ተቃዋሚዎች በዝርዝር ጉዳዮች ላይ ዘርዘር ያለ ሃሣብ ያቀርቡ ይሆናል፤ ዘርዘር ያለ የፖሊሲ አማራጭም ያሣዩን ይሆናል የሚል በተስፋ ላይ ያነጣጠረ ተስፋ ነበረን፤ ይህም ተስፋችን በዓመቱ መጀመሪያ ሪፖርት በቀረበበት ወቅት የኛን አማራጭ ፖሊሲ ጊዜ ወስደን አጥንተን እናቀርባለን በማለታቸው ነው። አሁን ግን የፖሊሲ አማራጮችን ማቅረብ የለብንም፤ስራችን መቃወም ነው ብለዋል» በማለት የቀጠሉት መለስ ዜናዊ «የፖሊሲ አማራጭ ካላቀረቡ ከኢሕአዴግ ጋር የማይስማሙበትን ነጥብ ለይተው ካላሳዩ በሚያስማማን እየተባበርን፣ በሚለያየውን እየታገልን ከመሔድ ይልቅ ተግባራችን ታቃውሞ ነው ካሉ ምን ማድረግ ይቻላል» በማለት ጠይቀዋል። በዚህ ጉዳይ ላይ እነ ዶ/ር በየነ ተጨማሪ ዕድል ቢሰጣቸው ሰፋ ያለና ተጨባጭ የሆነ መከራከሪያ ያቀርቡ እንደነበር ታዛቢዎች ያምናሉ። ታዛቢዎች እንደሚሉት ሁሉም ተቃዋሚ ኃይላት የሐገሪቱን ስልጣን ቢይዙ የሐገሪቱን አመራር የሚረከቡት ፕሮግራማቸውን መነሻ በማድረግ ነው። ስልጣን ሲረከቡ ዝርዝር የአፈፃፀም ፖሊሲዎችን ያወጣሉ፣ ስልጣን ያላገኘው ወገን ደግሞ በገዢው ፓርቲ በኩል የቀረቡት ዝርዝር የአፈፃፀም ፖሊሲዎች በዚህ ረገድ ችግር አለባቸው፤ በተግባርም ታይተዋል ወድቀዋል በማለት መከራከርና እንዲስተካከል መታገል ተግባራቸው ነው። በም/ቤቱ አባላት የቀረቡት ጥያቄዎች በአብዛኛው የፖሊሲ አማራጮችን የሚተቹ ሳይሆን በአፈፃፀም ረገድ የነበሩ ጉድለቶችን የሚነቅሱ በመሆናቸው ጉዳዩ የፖሊሲ አማራጮችን ከማቅረብ ጋር መያያዝ አልነበረበትም በማለት እኒሁ ታዛቢዎች ይተቻሉ።</p>

<p>ጠ/ሚ/ር መለስ የደሞዝ ጭማሪን በተመለከተ «ለምን ለጡረተኞች አይጨመርም፣ ለምን ለአባት አርበኞች አይጨመርም፣ ለምን ለልማት ድርጅት ሠራተኞች አይጨመርም ለሁሉም ለምን ድጎማ አይሠጥም የሚባለው ከፋይናንስ አስተዳደር ሕግ ጋር የማይጣጣም ነው» በማለት ተችተዋል። «እነርሱ ኢሕአዴግን አሸነፈው የፋይናንስ ተቋሙን ሲቆጣጠሩት ይህን ያደርጉታል ወይንስ? ያኔ የሚሆነው ይሆናል ለማለት ነው» በማለት ጠይቀዋል።</p>

<p>ስልጣንን ወረዳና ቀበሌ ድረስ ማድረስ የሌባውን ቁጥር መጨመር ነው የሚለውን ተቃውሞ «ይህ ሲሾም ያልበላ ሲሻር ይቆጨዋል የሚሉ ሰዎች ፍልስፍና ነው። በእኛ ዕምነት ስልጣን ተፈጥሮንና ማሕበራዊ ግንኙነትን የሚለውጥ መሣሪያ ነው ብለን ስለምናምን የስልጣንን ጉዳይ ከሌብነት ጋር አናያይዘውም፣ በእርግጥ በመሐል ሌብነት አይከሰትም ብለን አናምንም» ብለዋል።</p>

<p>በመከላከያ ሠራዊት ዙሪያ ዶ/ር በየነ ላነሱት የሥነ ስርአት ችግርና የአድልዎ ጥያቄ አቶ መለስ ሲመልሱ፦ «በዚህ ረገድ በተቃዋሚዎች ዘንድ መሻሻል አለ። ቀደም ሲል በመከላከያ ሠራዊት ላይ የወዳጅነት አመለካከት አልነበራቸውም፤ አሁን ግን በመቆርቆር መጥተዋል፤ ጥሩ ነው» ካሉ በኋላ በቅድሚያ ያስረዱት ስለተጠባባቂው ኃይል አስፈላጊነት ነው። «የተጠባባቂ ኃይል ጉዳይ በእኛ ሀገር ብቻ ሳይሆን በሌሎችም ያለ በመሆኑ ከተለያዩ ሀገሮች ልምድ በመነሣት በዚሁ ላይ ጥናትን አድርገን፣ በርካታ አማራጮችን ተመልክተን፣ የአንደኛውን ሐገር እንዳለ መቅዳት ወይንም ከተለያዩ ሐገሮች የተለያዩ አማራጮችን መውሰድ ሊሆን ይችላል፤ በዓመት ጊዜ ውስጥ ይህን አጥንተን እናቀርባለን፤ የሕግ ጉዳይ ሲነሣ የሚመለከተው ክፍል ይመራል» ብለዋል።</p>

<p>«በሠራዊቱ ዘንድ በአለባበስ ረገድ ያለውን ችግር በተመለከተ ማዕረጋቸውን ከጃኬታቸው ሥር እየከተቱ 10 አለቃውን ከጀኔራል፣ ጀኔራሉን ከሻለቃ ለመለየት አስቸጋሪ ሆኗል በሚል የተነሣው ጥሩ ሃሣብ ነው፤ ማዕረግ በሸሚዝ ላይ ተለጥፎ በላዩ ላይ ፊልድ ጃኬት መልበስ ትክክል ባይሆንም በጦር ሜዳ ለማሸነፍ ወሣኙ ያ አይደለም፤ ነገር ግን አለባበሳቸው ቢስተካከል ጥሩ ነው፤ ክፋት የለውም። ይህንንም ለማስተካከል ጥረት እየተደረገ ነው። ለውጊያ ዝግጁነት ግን ይህ ወሣኝ አይደለም፤ እንኳን ከፊልድ ጃኬት ስር ማዕረግ መልበስ በፊልድ ጃኬት ላይ የሚለበስ ሣይኖር ነው ኢሕአዴግ ደርግን ያሸነፈው፤ በጥቅማ ጥቅም ችግሮች አሉ፤ ሠራዊቱ በሞራሉ ላሽቋል ስለሚባለው ይባላል በሚል ለሚነሣ ጥያቄ ምላሽ መስጠት ያስቸግራል፤ ነገር ግን የሠራዊቱ ሞራል አልላሸቀም፣ ግዳጁን በብቃት ፈፅሟል፣ ወደፊትም ይፈፅማል» በማለት ሃሳባቸውን ዘርዘርዋል።</p>

<p>የሠራዊቱ ቅነሣን በተመለከተ ሻዕቢያ ባልቀነሰበት ሁኔታ ለምን ሠራዊት ቀነሳችሁ በሚል ለቀርበው ጥያቄ «የሻዕቢያ መቀነስ አለመቀነስ ከእኛ ጋር አይያያዝም፣ ለመከላከል የሚያስችልን በቂ ኃይል እንዳለን አጥንተን፣ የሚያሣድሩት ተፅዕኖ አነስተኛ የሆኑትን ነው የቀነሥነው» ብለዋል። ብሔራዊ ዕርቅን በተመለከተ ለተነሣው ጥያቄም «ትግሉ ለዲሞክራሲ የሚደረግ ትግል በመሆኑ አንተም ተው፤ አንተም ተው የሚል ዕርቅ አይመጣም፤ ዕርቅ ማለት ሁሉም ፓርቲ በሚያስማማው ተስማምቶ፣ በሚያለያየው እየታገለ የሚሄድበት ነው። ብሄራዊ እርቅ መሞዳሞድ አይደለም። ብሄራዊ እርቅ የአመለካከት ልዩነትን በሰለጠነ አኳሃን ማራመድ ነው፤ እርቅ ማለት ሕጋዊና ሕገ ወጥ ሆኖ ሁለቱን እያጣቀሱ መሄድ ነውን? ሕጋዊና ሕገ ወጥ ሆኖ የመሄድ ሁኔታም ታይቷል፤ ይህም ምክር ቤት ያፀደቀውን የአልጀርሱን ስምምነት የኢትዮጵያ ሕዝብ የማይቀበለው ነው ተብሎ ለተመድ ዋና ፀሐፊ ተፅፏል። መፃፉቸው የሚያመጣው መሠረታዊ ለውጥ ባይኖርም ይህ ስህተት ነው። ሕገ ወጥ ነው። መሣሪያ ካነሱት ጋርም አብራችሁ ስሩ የሚለው ጥሪም እኛም ሕጋዊም ሕገወጥም ሆነን እንንቀሳቀስ በሚል ስሜት ከሆነ ፍፁም ስህተት ነው» በማለት አሣስበዋል።</p>

<p>ም/ቤቱ ያፀደቀውን ውሣኔ በሰላማዊ መንገድ መቃወምና ይህንንም መታገል እንዴት ሕገ ወጥ ይሆናል? በማለት የሚጠይቁ ታዛቢዎች አሉ፤ እንኳንስ የአልጀርሱን ስምምነት ሕገ-መንግስቱንም አክብሮ ሕገ-መንግስቱን ለማስለወጥ የሚደረግ ሠላማዊ ትግልም መብት ነው ሲሉ ታዛቢዎችም ይከራከራሉ። «ተቃዋሚዎቹ የቀረቡት ጥያቄ ኢትዮጵያ የባሕር በር ባላገኘችበት ሁኔታ የሚተላለፍ ውሣኔ አደጋ ይጋብዛል የሚል በመሆኑ ይህንን ጥሪ ማስተላለፋቸው፣ ይህ ትኩረት እንዲያገኝ መጠየቃቸው የኢትዮጵያ ወኪል ነን የሚሉ ሰዎችን ለምን እንደሚያበሣጫቸው አይገባንም፤ ሰዎቹ ለምን በግልፅ ለማን እንደሚከራከሩ አይነግሩንም»በማለት ታዛቢዎች በእጅጉ እየተቹበት ነው።</p>

<p>ጠ/ሚ/ር መለስ ሙስናን በተመለከተም ለተነሣው ጥያቄ ምላሽ ሰጥተዋል፤ የሙስናው ዘመቻ ከኢሕአዴግ በተወገዱትና በባንክ ላይ ብቻ ነውን? ለሚለው ጥያቄ «ይሄ በየአካባቢው በሰፊው እንደሚባል ይታወቃል፤ መጀመሪያ የፓለቲካ አመራሩን ማፅዳት አለብን የሚል በፖለቲካ አመራሩ ላይ ካተኮርን፣ ቀጥሎ ደረጃ ወሣኝ ወደሆኑት እንወርዳለን፤ ይህ ሲባል በቀበሌ ያለውን ሌባ ተሸከመን እንሄዳለን ማለት አይደለም» በማለት የጀመሩት መለስ ዜናዊ «ሌላ ሌባ የለም ወይ? የሚል ጥያቄ ከመሠንዘር በተጨባጭ መረጃ ይቅረብ ሌባ ለመኖሩ ማስረጃ ሣይቀርብ ሌላ ሌባ የለም ወይ? የሚለውን የፀረ-ሙስናውን ትግል ለማሣት ይመስላል፤ ሌብነትን ለመዋጋት የሚደረገውን እንቅስቃሴ ለማኮላሸት ይመስላል» በማለት ይህ በገበያ መሐል የተገኘ ሌባ ሌላውን ሌባ እያለ ገበያተኛው ሁሉ ሌባውን ለመለየት የሚቸገርበትንና ገበያተኛው ሁሉ ሌባ መስሎ የሚገኝበትን አባባል የሚያስታውስ ነው» ብለዋል በሕወሐት ውስጥ በስም የሚጠቀሱ፣ እንዲሁም በብአዴንም ከኢትዮጵያ ንግድ ባንክ የተበደሩትን ገንዘብ አንመልስም ብለው የፍ/ቤት ትዕዛዝ ጭምር የጣሱ አሁንም በስልጣን ላይ የሚገኙ እንዳሉ በተደጋጋሚ ተዘግቧል።</p>

<p>በንግድ ባንክ ውስጥ ለ10 ዓመታት ያህል ዝርፊያ ሲካሄድ የት ነበሩ? ጠ/ሚ/ሩስ በዚህ ረገድ መጠየቅ የለበትም? ቦርዱስ ኃላፊነት የለብትምን? በሚል ለቀረበው ጥያቄ ጠ/ሚ/ር መለስ ምላሻቸውን የጀመሩት «ትራንስፓረንሲ ኢንተርናሽናል» (ዓለም አቀፍ ግልፅነት?) የተባለው ተቋም ኢትዮጵያ በሙስና ከአፍሪካ ሐገሮች ሻል ያለች ነች በማለት ምስክርነት መስጠቱን በመግለፅ ነው «ይህ ግን የምንኮራበት አይደለም» ያሉት መለስ ዜናዊ ቀደም ሲል ሕጉ ማነቆ በመሆኑ እንጂ ሰዎችን እየገመገምን እናባርር ነበር፤ ለአራት ዓመታት በተደረገው ጥረት የፀረ-ሙስና ተቋም በመመስረቱ የፀረ-ሙስናው ትግል መስመር መያዙን ተናግረዋል። በዚህም ቢሆን እስከወዲያኛው ሙስና በቁጥጥር ስር ማድረግ እንጂ ሙስናን መቶ በመቶ እናጠፋለን የሚል እምነት የለንም ብለዋል። ሙስና በአገሪቱ በመከሰቱ ጠ/ሚ/ሩ ስልጣን የሚለቁ ከሆነ የኢትዮጵያ ጠ/ሚ/ር የሚባል አይኖርም በማለትም እርሳቸውን በዚህ ረገድ ስልጣን እንዲለቁ የሚደረገው ጥያቄ ተገቢ አለመሆኑን አሳይተዋል፤ በንግድ ባንኩ ውስጥ ገንዘብ በዚህ ደረጃ እስኪዘረፍ ክትትል አለመደረጉ በፖለቲካ ደረጃ የሚያስጠይቅ ሊሆን ይችላል ሲሉ በተወሰነም ደረጃ ጥፋታችውን ያመኑ ሲሆን፣ ይህ ማለት ግን የሌብነቱ ተባባሪ መሆንን አያሣይም ብለዋል። አብሮን የደማ የትግል አጋራችንንም አሣልፈውን ሰጥተናል በማለትም በሙስና ላይ ያላቸውን ቁርጠኝነት ለማሣየት ሞክረዋል።</p>

<p>«ወደ ኤርትራ ሄደ የተባለው 1. ቢሊዮን ብር ጉዳይ የፈጠራ ድርሰት ነው፤ ብሩ ከዚህ በትዕዛዝ የሄደ አይደለም፤ በሁለቱም ሐገሮች መካከል በነበረው የንግድ ልውውጥ ምክንያት በባንኮች ለባንኮች ግንኙነት በንግድ ትራንዛክሽን አማካይነት የሄደ ነው» ያሉት መለስ ዜናዊ የዚህ ብር ጉዳይ ዕልባት አለማግኘቱን ተናግረዋል። ኤርትራ በወቅቱ ስትጠቀምበት የነበረውን ብር ወደናቀፋ በለወጠችበት ወቅት በባንኳ የነበሩትን ብሮች በዶላር እንዲተካ በመፈለጓ፤ በእኛ በኩል ደግሞ በዶላር ለመተካት ፈቃደኛ ስላልሆንን ይህም ጉዳይ በእንጥልጥል ቀርቷል። ስለዚህ 1. ቢሊዮን ብሩ በዚህ ሊጣጣ እንደሚችል አሳይተዋል።</p>

<p>«1. ቢሊዮን ብሩ ይመለስ የሚለው ችግር እንደሚያመጣም መታወቅም ይኖርበታል» በማለት አሣስበዋል።</p>

<p>ከሕዝቡ ተሽሽገው ነው የሚኖሩት፤ ከተቃዋሚዎች ጋር እዚህ ለመነጋገር ፈቃደኛ ሣይሆኑ ውጭ ያሉትን ያነጋግራሉ በሚል ለቀረበላቸው ጥያቄ «የመላው አማራ ተወካይ እኔን በተመለከተ ለሰነዘሩት ለምክርዎ አመሠግናለሁ፤ ግዜ ስለሌለ አስተያየት ለመስጠት ያስቸግራል» በማለት ሃሣባቸውን አጠቃለዋል።</p>

<p>የሕወሓት ኩባንያዎች ከ1. ቢሊዮን ብር በላይ ከኢትዮጵያ ንግድ ባንክ ያለመያዣ ስለወሰዱት ገንዘብ፣ ወለዱን ስላለመክፈላቸው፣ ብድሩን ስላለመለሣቸው ለተነሣው ጥያቄ ጠ/ሚ/ሩም ሆኑ ሌሎች የኢሕአዴግ አመራሮች ምላሽ ሣይሰጡበት አልፈዋል።</p>

<p>እነዚህ የገዢው ፓርቲ ኩባንያዎች ገንዘቡን ያለ መያዣ እንዲሰጣቸው ያደረገው ማነው? ለእነርሱ በሕገ-ወጥ መንገድ ብድር እንዲሰጥ ያዘዘው ግለሰብስ አይጠየቅም ወይ? ድርጅቶቹ ዕዳቸውንም ሆነ ወለዳቸውን ባለመክፈላቸው እንደሌሎች የንግድ ተቋማት ባንኩ ገንዘቡን ለማስመለስ የእነሱን ንብረት የመሸጥ መብት አለውን? የሚለውንና ፍፁም መሠረታዊና አንገብጋቢ የሆነውን ጥያቄ ሣይመልሱት አልፈዋል። ይህም የሕወሐት ኩባንያዎች ከኢትዮጵያ ንግድ ባንክ ያለመያዣ በተገኘ ገንዘብ የሐገሪቱን ኢኮኖሚ ለመቆጣጠራቸው የዝምታ ማረጋገጫ ነው ሲሉ ታዛቢዎች ይናገራሉ።</p>



<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥር 29 ቀን 1994</a></p>

</body>
</html>	














