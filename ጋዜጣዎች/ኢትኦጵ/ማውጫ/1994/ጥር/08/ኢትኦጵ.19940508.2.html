<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በሱዳን ወደብ መጠቀም በደቡብ አፍሪካ ወደብ እንደመጠቀም ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በሱዳን ወደብ መጠቀም በደቡብ አፍሪካ ወደብ እንደመጠቀም ነው»</h1>


<p>ጠ/ሚ/ር መለስ ዜናዊ በቅርቡ በሱዳን ካርቱም ባደረጉት ቆይታ የሱዳን ወደብ በሆነው ፖርት ሱዳን መጠቀምን ጨምሮ፣ በተለያዩ ጉዳዮች ላይ የሁለትዮሽ ስምምነት ከፕሬዚዳንት ኦማር አልበሽር ጋር ተፈራርመው መመለሣቸው ይታወሣል። በስምምነቱም መሠረት ኢትዮጵያ ዕቃዎችን የምትቀበለውም ሆነ የምትልከው የሱዳን ምስራቃዊ ግዛት ከሆነችው ገዳሪፍ እስከ ኢትዮጵያ ግዛት በተዘረጋው የየብስ መንገድ ላይ ነው። የተባበሩት መንግስታት የዜና ማዕከል የሆነው «ኢርን» ምሕረተአብ ዘገየ የተባሉ አንድ የአስመጪና ላኪ ኩባንያ ስራ አስኪያጅን በመጥቀስ ነፃ ወደብ ማለት የኢትዮጵያ ወደብ የማለት ያህል ነው በማለት ርምጃውን ማድነቃቸውን ዘግቧል።</p>

<p>አብዶህማን ኢልሚ የተባሉ የጅቡቲ ወደብ ባለሥልጣን በጉዳዩ ላይ በሰጡት አስተያየት ከሱዳን ጋር በወደብ አጠቃቀም ዙሪያ የተደረገው ስምምነት በኢትዮጵያና በጅቡቲ መካከል ባለው አያሌ ሚሊዮን ብር ንግድ የሚያሳድረው ተፅእኖ የለም ብለዋል። የሱዳን ወደብ ከኢትዮጵያ በጣም ሩቅ በመሆኑም በሱዳን ወደብ መጠቀም ማለት በደቡብ አፍሪካ ወደብ ከመጠቀም ተለይቶ አይታይም ሲሉም አስተያየታቸውን ሠንዝረዋል፤ ባለፈው የፈረንጆች ዓመት ብቻ 4 ሚሊዮን ቶን የሚሆን የኢትዮጵያ ዕቃ በጅቡቲ ወደብ በኩል መስተናገዱን ያስታወሱት እኚሁ ባለስልጣን፣ ይህ በጅቡቲ ወደብ የሚስተናገደው የገቢና ወጪ ዕቃ ወደ ሱዳን ይዞራል የሚል እምነት እንደሌላቸው ገልፀዋል። ነገር ግን የተወሰነ ነዳጅ ወይምን ዘይት ከሱዳን ወደ ኢትዮጵያ ሊገባ እንደሚችል ገልፀው፣ ይህም ከአጠቃላይ ንግድ አንፃር ጥቂት መሆኑን አስምረውበታል።</p>

<p>ሱዳንን በመጎብኘት በወደብ አጠቃቀምና በመሣሠሉት ኢኮኖሚያዊ ጉዳዮች ላይ ከጀኔራል አልበሽር ጋር የሁለትዮሽ ስምምነት የተፈራረሙት መለስ ዜናዊ፣ በሱዳን ቆይታቸው እስከዛሬ የኢትዮጵያ መሪዎች ጎብኝተዋቸው የማያውቋቸውን የሱዳን ታሪካዊ ቦታዎችን፣ ማለትም ሙስዋራት፣ ቤጅራዊያ እና ናጋቅን እንደጐበኙም በ«ኢሪን» ዘገባ ላይ ተመልክቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥር 8 ቀን 1994</a></p>

</body>
</html>	














