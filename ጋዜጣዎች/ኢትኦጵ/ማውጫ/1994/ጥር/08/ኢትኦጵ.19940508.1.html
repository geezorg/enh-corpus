<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞው የፖሊስ ኮሚሽነር የአቶ ክንፈን ቦታ ሊይዙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቀድሞው የፖሊስ ኮሚሽነር የአቶ ክንፈን ቦታ ሊይዙ ነው</h1>


<p>ግንቦት 4 ቀን 1993 ዓ.ም ሻለቃ ፀሐዬ ወ/ስላሴ በተባሉ ነባር የሕወሐት ታጋይ በተገደሉት በአቶ ክንፈ ገ/መድህን ምትክ እስከአሁን በይፋ የተሾመ ሰው ባይኖርም፤ የቀድሞው የፖሊስ ኮሚሽነር አቶ ጌታቸው አሰፋ ስፍራውን ሣይዙ እንደማይቀሩ የቅርብ ምንጮች ገለፁ። የአቶ ክንፈ ገ/መድህን ገዳይ ደግሞ እስከአሁን ለፍርድ አለመቅረባቸው በማነጋገር ላይ ሲሆን፣ ሲባል የነበረውን ጥርጣሬም እያሰፋው መጥቷል።</p>

<p>የሕወሐት ነባር ታጋይ የሆኑት አቶ ጌታቸው አሰፋ ቀደም ሲል የፌዴራል የፖሊስ ኮሚሽነር በመሆን ሲሰሩ የቆዩ ሲሆን፣ ምክንያቱ ባልታወቀ ሁኔታና ባልታወቀ ግዜ ኃላፊነታቸውን አቋርጠዋል፤ በሕወሐት ውስጥ ቀውስ ከተፈጠረና የእነ አቶ መለስ ወገን የነበሩት አቶ ክንፈ ገ/መድህን ከተገደሉ በኋላ በደህንነቱ ተቋም አካባቢ አንዳንድ ስራዎችን ሲሰሩ የቆዩት እኚህ ሰው እንደነበሩ ሲነገር ቆይቷል። በአሁኑ ወቅት ግን ይህንን የደህንነቱን ሥራ በይፋ እንደሚረከቡ ምልክቶች መታየት የጀመሩ ሲሆን፣ የቅርብ ምንጮችም የእርሣቸው መሾም የማይቀር መሆኑን በመናገር ላይ ናቸው። የቅርብ ምንጮቹ እንደሚሉት አቶ ጌታቸው አሰፋ አዲስ አበባ ማረሚያ ቤት (ከርቸሌ) አካባቢ ወደሚገኘው ባለ 6 ፎቅ የደሕህንነት ሕንፃ ከሣምንት በፊት ብቅ ብለው ነበር እዚያው ወ/ሮ አዜብ ከተባሉት የመምሪያ ኃላፊ ጋር እንደተወያዩም መረዳት ተችሏል። ወ/ሮ አዜብ በትግራይ ክልል የሴቶች ጉዳይ ኃላፊ የነበሩ ሲሆን፣ ይህንን ስፍራ ከተቆጣጠሩትም ብዙ ግዜ እንዳልሆናቸው የተገኘው ዜና ያብራራል፣ የሕወሐት ነባር ታጋይ የሆኑት አቶ ጌታቸው አሰፋ ይህንን የደህንነት ተቋም እንዲመሩ በይፋ ከተሾሙ የሐገሪቱ ጦር ኃይል፣ ፖሊስ፣ ደህንነትና የውጭ ጉዳይ ሙሉ በሙሉ የትግራይ ተወላጅ በሆኑ የሕወሐት አባላት ቁጥጥር ስር ይውላል ማለት ነው። በሕወሐት ውስጥ ክፍፍል ከመፈጠሩ በፊት በነበረው አወቃቀር የፌዴራል ፖሊስ በፍትህ ሚኒስቴር ስር ስለነበር ሕወሐቶች በይፋ ፖሊስን የሚቆጣጠሩበት ሁኔታ አልነበረም። አሁን ግን ፖሊስ በፌዴራል ጉዳዮች ሚኒስቴር ስር ስለሆነ የዚህ ሚኒስቴር መስሪያ ቤት ሚኒስትር ደግሞ አባይ ፀሐዬ በመሆናቸው ሕወሐት ከመቼውም ግዜ በላይ በዚህች ሐገር ላይ የበላይነቱን እየጫነ፤ ሌሎች አባል ድርጅቶች ነን የሚሉትም ይበልጥ አገልጋይነታቸው እየተረረጋገጠ መጥቷል ሲሉ ታዛቢዎች ይተቻሉ። የሕወሐት የበላይነት ይበልጥ መግነን በገለልተኛ ወገኖች በእጅጉ በመተቸት ላይ በመሆኑ አቶ ጌታቸው አሰፋ በዋናነት ስራውን እንዲመሩና እንዲቆጣጠሩ በማድረግ የሌላ ብሔር ተወላጅ ለይስሙላ በወንበሩ ላይ ሊቀመጥ የሚችልበት ሁኔታም ሊፈጠር እንደሚችል ግምታቸውን የሚያሣርፉ ወገኖች አሉ።</p>

<p>በሌላ በኩል የቀድሞውን የደህንነት ሹም አቶ ክንፈ ገ/መድህንን ተኩሰው ገድለዋል የተባሉት ሻለቃ ፀሐዬ ወ/ስላሴ በሐገሪቱ ሕግ መሠረት በ48 ሰአታት ውስጥ ፍ/ቤት መቅረብ ሲገባቸው እስከአሁን እንዳልቀረቡ፣ ምርመራው ተጣርቶ ጉዳዩ ወደ ሚመለከተው ክፍል መሄድ ሲገባው ይህ ስለመሆኑም የሚታወቅ ነገር አለመኖሩ፣ እንዲሁም ሰውየው የትና በምን ሁኔታ ላይ እንደሚግኙ አለመታወቁ የነበረውን ጥርጣሬ እያሰፋው መጥቷል። በሌላ በኩል ደግሞ የሐገሪቱ ሕግ በግለሰቦች ስልጣንና አመለካከት መለካቱ አሣሣቢና አደገኛ አካሄድ ነው በማለት ስጋታቸውን የሚገልፁ ወገኖች አሉ።</p>

<p>ሻለቃ ፀሐዬ ወ/ስላሴ አቶ ክንፈ ገ/መድህንን መግደላቸው ግንቦት 4 ቀን 1993 ዓ.ም በሬዲዮ ፋና ሲነገር፣ ገዳዩም ቆስለው እንደተያዙ መዘገቡ ይታወሣል፤ በኋላ እንደተረጋገጠውና በመንግስት መገናኛ ብዙሀን ጭምር ይፋ እንደሆነው ገዳይ ምንም ጉዳት አልደረሰባቸውም። በወቅቱ የሬዲዮ ፋና ጉዳት ያልደረሰባቸውን ሰው ጉዳት የደረሰባቸው በማስመሰል መዘገቡ፣ በቀጣይ ቀናት ገዳዩም በደረሰበት ጉዳት ሕይወቱ አልፏል የሚል ነገር ለማከል ያለመ፣ ይህም ገዳዩ ከነምስጢሩ እንዲሞት የተፈለገበት ሁኔታ ነበር የሚል ጥርጣሬ አሣድሮ አልፏል። ገዳይ የተባለው ሰው እስከ አሁን ለፍርድ አለመቅረቡ፣ስለ ምርመራውም ውጤትና ከዚያም በኋላ ስላለው ሁኔታ ይፋ የሆነ ነገር አለመታየቱ ሰውየው በእስር ቤት ከነ ምስጢሩ እንዲሞ ለማድረግ ነው የሚል የቀድሞውን ጥርጣሬ የሚያጠናክር አስተያየት መሰማት ጀምሯል። አንዳንድ ወገኖች እንደሚሉት ደግሞ አቶ ክንፈ ገ/መድህን ከመገደላቸው ከሁለትና ከሶስት ወራት አስቀድሞ ፎቶ ግራፋቸው እንዲባዛ የተደረገበት ምክንያት እንዳልገባቸው፣ ይህንምም ፎቶ ግራፍ ሲያባዙ የታዩት የፖሊስ ልብስ የለበሱ ሰዎች መሆናቸው ደግሞ ይበልጥ ጉዳዩን እንዳወሳሰበባቸው ይገልፃሉ። በሕወሐት ማዕከላዊ ኮሚቴ ውስጥ ክፍፍል በተፈጠረበት ወቅት ሟች ክንፈ ገ/መድህን መጀመሪያ ስብሰባውን ረግጠው መውጣታቸው፣ በኋላም ከነ አቶ መለስ ጋር መቆማቸው በወቅቱ ይፋ መሆኑ ይታወሣል። አቶ ክንፈ ከተገደሉ በኋላ ከአቶ ክንፈ ጋር ቅርበት አላቸው የሚባሉ የጐንደር ተወላጆች ከኃላፊነታቸው በመነሣት ላይ ሲሆኑ፣ ከነዚህም አንዱ የአዲስ አበባ ፖሊስ ኮሚሽነር የነበሩት አቶ በለጠ ጉለንታው ናቸው።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥር 8 ቀን 1994</a></p>

</body>
</html>	














