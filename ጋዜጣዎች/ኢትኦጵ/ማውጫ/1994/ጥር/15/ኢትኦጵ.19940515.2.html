<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አዋጁ የኤርትራ ዜግነት የመረጡትን አይመለከትም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አዋጁ የኤርትራ ዜግነት የመረጡትን አይመለከትም»</h1>


<p>«የኢትዮጵያ ተወላጅ የሆኑ የውጭ ዜጐችን በትውልድ አገራቸው የተለይዩ መብቶች ተጠቃሚ ለማድረግ» በሚል ርዕስ የውጭ ጉዳይ ሚኒስቴር የተረቀቀው አዋጅ በሚኒስትሮች ም/ቤት ፀደቋል፤ ሐሙስ ጥር 9 ቀን 1994 ዓ/ም ለሕዝብ ተዋካዮች ም/ቤት ቀርቦ ወደ ሕግ ጉዳይ ቋሚ ኮሚቴ ተመርቷል።</p>

<p>ይህ በ3 ክፍል በ18 አንቀጾች የተከፋፈለው አዋጅ የሌላ ሐገር ዜግነትን የወሰዱ በትውልድ ኢትዮጵያዊ የሆኑ ዜጐች፤ በትውልድ ኢትዮጵያዊ ባይሆኑም ወላጆቻቸው ወይንም አያቶቻቸው ወይንም ከቅድመ አያቶቻቸው አንደኛው ኢትዮጵያዊ ዜግነት ከነበራቸው ወይንም ካላቸው ግለሰቡ ወይንም ግለሰቡ/ቧ በኢትዮጵያ ተወላጅነት የሚገኙ መብቶች ተጠቃሚ እንደሆኑ ረቂቅ አዋጁ ይዘረዝራል።</p>

<p>በአዋጁ ክፍል አንድ አንቀፅ 2 ንዑስ አንቀፅ አንድ «የኢትዮጵያ ተወላጅ የሆነ የውጭ ዜጋ ማለት» የሚለውን ሲተረጉም፦አዋጁ የኤርትራ ዜግነት የወሰዱትን እንደማይጨምር በግልፅ ያመለክታል። ይሁንና በአዋጁ ክፍተት የሚስተዋል ከመሆኑም ባሻገር የውጭ ጉዳይ ሚኒስቴር በጉዳዩ ላይ በፅሁፍ አዘጋጅቶ ያቀረበው ማብራሪያ ኤርትራዊያን የዕድሉ ተጠቃሚዎች እንደሆኑ በግልፅ ያመለክታል። «የኢትዮጵያ ተወላጅ የሆኑ የውጭ ዜጋ ማለት» የሚለውን የሚተረጉመው የረቂቅ አዋጁ አንቀፅ 2 ንዑስ አንቀስ እንደሚከተለው ይነበባል።</p>

<p>«1. የኢትዮጵያ ተውላጅ የሆነ የውጭ ዜጋ ማለት የሌላ ሐገር ዜግነት ከመያዙ አስቀድሞ የኢትዮጵያ ዜግነት የነበረው፣ ወይንም ከወላጆቹ ከአያቶቹ ወይንም ከቅደመ አያቶቹ ቢያንስ አንዱ በማናቸውም ግዜ የኢትዮጵያዊ ዜግነት ይዞ የነበረ የውጭ ዜጋ ሲሆን፣ የኢትዮጵያ ዜግነት በመተውየኤርትራ ዜግነትን መርጦ የያዘን ሰው አይጨምርም» ይላል።</p>

<p>የውጭ ጉዳይ ሚኒስቴር ይህንን ንዑስ አንቀፅ በተመለከተ በሰጠው ማብራሪያ ላይ የሚከተለውን ሰፍሯል።</p>

<p>«....እንደሚታወቀው ኤርትራውያን ዜግነታቸውን የቀየሩት ከኢትዮጵያ ተለይተው የራሳቸውን አገር በመመስረታቸው በመሆኑ የኢትዮጵያ ተወላጅ ናቸው ተብለው የተለያዩ መብቶችና ጥቅማ ጥቅሞች ባለመብቶች ማድረግ ጠቅላላ የአንድ ሐገርን ሕዝብ በሙሉ የሚመለከት በመሆኑ፣ ይህን ትርጉም ለነርሱ መስጠቱ ተገቢ አይደለም። ሕንድ የራሷ አካል የነበሩትን የፓኪስታንና የባንግላዲሽ ዜጐች በትርጉም እንዳይካተቱ ያደረገችበት ልምድም የሚያሰረዳው ይህንኑ ነው፤ በመሆኑም እነዚህ ሰዎች በግልፅ ከአዋጁ ተፈፃሚነት የተገለሉ ናቸው» በማለት እገዳውን ካጠናከረ በኋላ «ይሁን እንጂ» በሚል ቅፅል እንደገና በሚከተለው ሁኔታ በር ይከፍትላቸዋል።</p>

<p>«ይሁን እንጂ ትውልድ ኤርትራውያን የኤርትራዊ ዜግነትን መምረጣቸውና ኢትዮጵያዊ ዜግነት ማጣታቸው መረጋገጥ ይኖርበታል። በተጨማሪም የኤርትራ ትውልድ ኖሯቸው የኤርትራ ዜግነትን ያለወሰዱ ነገር ግን የሌላ ሐገር ዜግነት የወሰዱ ሰዎች በአዋጁ የኢትዮጵያ ተወላጆች ሊባሉ ይችላሉ» ይላል፤ የም/ቤት አባላት አዋጁ ለምን በሪፈረንደም የተሣተፉ በሚል ላነሱን ጥያቄ አፈጉባኤ ዳዊት ሪፈረንደም መሰጠት ከዜግነት ጋር አይያያዝም ብለው ተከራክረዋል። ይህ ማብራሪያ በአዋጁ ኤርትራዊያንን የመጥቀም ፍላጐት እንዳለ አመልካች ነው ሲሉ ታዛቢዎች ይተቻሉ። በኤርትራ በተካሄደው ሪፈረንደም የተሣተፉ ኤርትራውያን በሙሉ ከመነሻው የኤርትራ ግዜያዊ መንግሥት መታወቂያ ስለያዙ በ1992 ዓ/ም በተደነገገውና ዛሬም ድረስ ተፈፃሚ በሆነው የዜግነት አዋጅ ኢትዮጵያዊነታቸውን ያጣሉ፣ ይህም በሪፈረንደሙ የተሣተፉ የኤርትራ ተወላጆች በሙሉ የኢትዮጵያ ዜግነትን በመተው የኤርትራ ዜግነትን በመምረጡ መሆኑን በግልፅ ያሣያል፤ ይህንን የሐገሪቱን ግልፅ ሕግ ወደ ጎን በመግፋት የውጭ ጉዳይ ሚኒስቴር «ይሁን እንጂ ኤርትራውያኑ የኤርትራዊ ዜግነት መምረጣቸውና ኢትዮጵያዊ ዜግነት ማጣታቸው መረጋገጥ ይኖርበታል» የሚል መግለጫ መሰጠቱ ከኢትዮ-ኤርትራ ግጭት ወዲህ አንገታቸውን ደፍተው የነበሩ የኤርትራ ባለሐብቶች እንደገና ቢዝነሱን እንዲቆጣጠሩ በር ይከፍታል የሚል ስጋት አሳድሯል። ለውጭ ዜጐች በተከለከሉ መስኮች ማለትም በባንክና በመሣሠሉት እንዲገቡም ዕድል ይሰጣቸዋል እንደሚባል በኤርትራ ሪፈረንደም የተሳተፉ ኤርትራውያን ዝርዝር በውጭ ጉዳይ ሚኒስቴር ስለሌላ የኤርትራውያንን ዜግነት ለማጣራት የሚደረገው ሂደት አስቸጋሪ ያደርገዋል። በተወካዮች ም/ቤት ረቂቅ አዋጁ በቀረበበት ወቅት ሚስት ወይንም ባል ኢትዮጵያዊ ተወላጅ ከሆነ ተጣማሪው ኢትዮጵያዊ ተወላጅ ባይሆንም መታወቂያ ይሰጠዋል የሚለው በም/ቤቱ ጥያቄ አስነስቷል።</p>

<p>ይህም ለተባረሩ ኤርትራዊያን ምቹ ሁኔታ ይፈጠራል የሚል ተቃውሞ አስነቷል። ለዚህ አዋጁ መነሻ የሆነው ከውጭ መጡ የተባሉ ኢትዮጵያን በሂልተን ሆቴል ከመንግስት ባለልጣናት ጋር በተወያዩበት ወቅት አነሱት በተባለው ጥያቄ ቢሆንም፤ ከጥድፊያውና አዋጁ ከፈጠረው ክፍተት አንፃር ኤርትራውያን ባለሀብቶችን ለመጥቀም ይመስላል የሚሉ ወገኖች አሉ።</p>

<p>ይህ ረቂቅ አዋጅ የሚመለከታቸው ወገኖች በመከላከያ፣ በፀጥታን በውጭ ጉዳይ አካባቢ እንዳይሰሩ እንዲሁም መምረጥ፣መመረጥም እንዳይችሉ ከመከልከላቸ በቀር ማንኛውም ዜጋ የሚያገኘው መብት ሙሉ ተጠቃሚ ይሆናሉ፤ የዚሁም መብት ተጠቃሚ ለመሆናቸው የመታወቂያ ካርድ ይሰጣቸዋል። ይህ ረቂቅ አዋጅ የሕዝብ ተወካዮች ም/ቤት የሕግ ጉዳይ የመከላከያና የውጭ ጉዳይ ቋሚ ኮሚቴ ከተመለከተው በኋላ ተመልሶ ወደ ም/ቤቱ ውስጥ ቀርቦ በቅርቡ ይፀድቃል ተብሎ ይጠበቃል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ጥር 15 ቀን 1994</a></p>

</body>
</html>	














