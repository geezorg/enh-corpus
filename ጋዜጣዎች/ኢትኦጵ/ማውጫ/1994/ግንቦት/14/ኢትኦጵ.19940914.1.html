<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የሄጉን ውሳኔ በመቃወም ኢህአዴግ ባለ 21 ገፅ ማመልከቻ አቀረበ" የኤርትራ ው/ጉ/ሚኒስቴር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የሄጉን ውሳኔ በመቃወም ኢህአዴግ ባለ 21 ገፅ ማመልከቻ አቀረበ" የኤርትራ ው/ጉ/ሚኒስቴር</h2>


<p>የኢትዮ-ኤርትራን የድንበር ጉዳይ ሲመረምር የቆየው ኮሚሽን ሚያዝያ 5 ቀን 1994 ዘሔግ ኔዘርላንድ ላይ የሰጠውን ውሳኔ የኢሕአዴግ መንግስት በይፋ መቀበሉን ከማሣወቅ ባሻገር በውጤቱም ኢትዮጵያ ሙሉ በሙሉ ድል መቀዳጀቷን መገለጹ ይታወሣል። ኮሚሽኑ ሰኞ ሚያዝያ 7 ቀን 1994 ዓ.ም መግለጫውን በኢንተርኔት ከበተነ በኋላ ገለልተኛ ወገኖች የተባለውን ውጤትኢትዮጵያ አለማግኘቷን፣ ይልቁንም አወዛጋቢውን የባድመን ከተማ ጭምር ማጣቷን ይፋ አደረጉ፤ በውሣኔውን ሰነድ ያገላበጡና ይህንንም በውሣኔውላይ ከተመለከተው ካርታ ጋር ያገናዘቡ ምሁራን ሌሎችም በውሣኔው ኢትዮጵያ ተጠቃሚ አለመሆኗን አጋለጡ፤ አንዳንድ ግዛቶች ያለ ክርክር በኢህአዴግ መልካም ፍቃድ የኤርትራ ግዛት ሆነው እንዲካለሉ መደረጋቸውም ታወቀ፤ ምንም አከራካሪ ያልሆነውና በማያጠራጥር መሉ የኢትዮጵያ ግዛት የሆነው የቡሬ ከተማም ለሁለት መከፈሉ ይፋ ሆነ በዚሁ ሁሉ ሂደት ኢትዮጵያ በፍርዱ ተጠቃሚ መሆኗን የሚመሥክር ገለልተኛ ወገን ጠፋ፤ ስለኢትዮጵያ አሸናፊነት የሚናገሩት የኢሕአዴግ ሹማምንትና የእነርሱ ዲፕሎማቶች ብቻ ሆኑ፤ ጮኸው ጮኸው አድማጭ ሲያጡም ትኩረታቸውን ወደ ሌላ አቅጣጫ በመቀየር የሕዝቡንም ትኩረት ለማስለወጥ ተንቀሳቀሱ።</p>

<p>ሆኖም ከአቅጣጫው የሚደረገው ግፊት በተለይም ከሠራዊቱ አዛዦችና ከነባር የሕወሐት አባላት የሚደረገው ግፊት የሕወሐት/ኢሕአዴግ አመራር አባላት ነገሩን ችላ ብለው ወይንም ሕዝቡን አጃጅለው እንዲያልፉት ዕድል የማይሠጥ ሆኖ መገኘቱን ተጨባጭ ዕውነታዎች እየመሰከሩ መጡ፤ ከውሥኔው በፊት የጦር አዛዦች አ/አበባ ከተማ ውስጥ ባደረጉት ስብሰባ ኢትዮጵያ ስለ አሰብ የማትከራከርባቸው አሣማኝ ነጥቦች ምንድናቸው? ተቃዋሚዎቹና ምሁራን እንደሚሉት አሰብን ለኛ ለማድረግ የሚቻል ከሆነ የማይሞከርበትና በዚህ ረገድ ክርክር የማይደረግበት ምን ምክንያት አለ? በማለት ለሰብሳቢዎቹ አባዱላ ገመዳና ሣሞራ የኑስ ጥያቄ መቅረቡን የሚያስታውሱት ምንጮች ይህ ጥያቄ ለፖለቲካ አመራሩ ይቀርባል በሚል በወቅቱ መታለፉን ይገልፃሉ። ቀጣዩ ስብሰባ በኦነግ እንቅስቃሴ ሳቢያ እንዲቋረጥ መደረጉንም ያስታውሣሉ፤ በዚህ ስብሰባ ላይ የአሰብን ጉዳይ አጠንክረው ሲያነሱ የነበሩት የትግራይ ተወላጅ የጦር አዛዦች መሆናቸውንና የነርሱንም አዝማሚያ በማየትም አንዱ የሌላ ብሄር ተወላጅ የሆኑ ጄኔራልም ሃሣቡን በማስፋት መሟገታቸውም ተመልክቷል። ከውሣኔው በኋላ ይህ ስብሰባ እንዲቀጥል በመደረጉ በተለይም የባድመ ጉዳይ ይበልጥ አነጋጋሪ ሆኖ በመውጣቱ የአቶ መለስ መንግስት በስርዓቱ ቁልፍ ተቋማት የውጥር በመያዙ ወደ ኢህአዴግ ም/ቤት ስብሰባ ማምራቱን፣ ይህንንም ስብሰባ መነሻ በማድረግ የሄጉን ውሣኔ ለመቀበል በማቅማማት ማስተካከያ እንዲደረግ መጠየቁ ይፋ ሆኗል። ለግልግል ኮሚሽኑ የቀረበው የኢህአዴግ ጥያቄ ባለ 21 ገፅ ደብዳቤ እንደሆነም ተመልክቷል፤ የኤርትራ የውጭ ጉዳይ ሚኒስቴር ይህንን የኢሕአዴግ መንግስት ባለ 21 ገፅ የማስተካከያ ጥያቄ መነሻ በማድረግም መግለጫ አውጥቷል።</p>

<p>የኤርትራ የውጭ ጉዳይ ሚኒስቴር ባወጣው በዚህ የተቃውሞ መግለጫ ሁለቱ አገራት ያላቸውን ማስረጃ በሄግ ከተማ ለተሰየመው የግልግል ኮሚሽን ከማቅረባቸው በፊት በአልጀርስ ከተማ ባደረጉት ስምምነት የሚሠየመው የግልግል ዳኝነት ኮሚሽን የሚሠጠውን ውሳኔ ያለ ይግባኘ ለመቀበል ተስማምተው ፊርማቸውን አስቀምጠው እንደነበር ያስታወሰው የኤርትራ ው/ጉ/ሚኒስቴር መግለጫ "ኢትዮጵያ ውሳኔው እንዲስተካከል ዘ-ሄግ ለተሰየመው የግልግል ኮምሽን የላከችው ባለ 21 ገፅ ማመልከቻ ተቀባይነት እንደማይኖረው ሊታወቅ ይገባል" ብሏል።</p>

<p>"በዚህ በባለ 21 ገፁ የወያኔ መንግስት ደብዳቤ የተሰጠው ውሳኔ ተመልሶ እንዲጠና ከመጠየቁም ባሻገር የኤርትራ ሉዓላዊ ግዛት መሆናቸው ታውቋ ውሣኔ የተሰጠባቸው አንዳንድ ቦታዎች በኢትዮጵያ ይተዳደሩ ነበር በማለት ወያኔ ጉዳያቸው ተመልሶ እንዲታይ ጠይቋል" ያለው መግለጫው ኢትዮጵያ ቀደም ሲል ለኢትዮ-ኤርትራ የሠላም ተልዕኮ (አንሚ) ሠራዊት ድንበሯን መዝጋቷ፣ በአየር ክልሉ አውሮፕላን እንዳይበር የአየር ማዕቀብ መጣሏ፣ የአንሚ አዛዥ ሜጄኔራል ፓትሪክ ካማራት እንዲነሱ ስትጠይቅ መክረሟ ውሳኔውን ለመቀልበስ መጣሯን የሚያሳይ እንደነበር አመልካች ነው ሲል ገልጿል።</p>

<p>"በዓለም አቀፍ ተፅዕኖና ጫና የወያኔ መንግስት በሰላም አስከባሪው ኃይል ላይ የወሰደው እርምጃ እንደማያዋጣው በመረዳቱ ለጊዜው ማዕቀቡንያነሳ ቢመስልም አሁን ያቀረበው ባለ 21 ገፅ ማመልከቻ ግን ወደፊት በማንኛውም ወቅት እንደቀድሞው ያለ ማዕቀብ በመጣል ውሣኔውን እንደሚያደፈርሰው ያመላከተ ነው" ብሏል።</p>

<p>ቀደም ሲል የግልግል ኮሚሽኑ በማንኛውም የውሣኔ ሂደት ላይ ሁለቱም ወገኖች ወኪሎቻቸው እንዲሣተፉ መብት ሰጥቶ እንደነበር ያስታወሰው መግለጫው"... የወያኔ መንግስት በኮሚሽኑ ውሣኔ ላይ አንዳንድ ለውጥ እንዲደረግ ማሣሰቢያ የጠየቀበት ምክንያት ለአንድ ወር ሲያካሂደው የቆየው ወታደራዊና ዲፕሎማሲያዊ ዘመቻ ተቀጣይ መሆኑ ነው" ብሏል።</p>

<p>የድንበር ውሣኔው በተሰጠ በሰዓታት ጊዜ ውስጥ ው/ጉ ሚኒስትር ስዩም መሥፍን የሚኒስትሮች ም/ቤትን ውሣኔ በንባብ ሲያሰሙ "... ኢትዮጵያ በውሣኔው ከፍተኛ ድል መቀዳጀቷን" የገለፁ ቢሆንም፣ አሁን ውሣኔው ተመልሶእንዲታይ ተጠየቀ በተባለው ጉዳይ ላይ ማስተባበያም ሆነ ማረጋገጫ ለመስጠት አልቻሉም፤ ጉዳዩ የሚመለከታቸው የውጭ ጉዳይ ሚኒስቴርም ምንም ሲል አልተደመጠም።</p>

<p>ታህሳስ 3/1993 ዓ.ም የሁለቱ ሐገራት መሪዎች በፈረሙት የአልጀርሱ ስምምነት መሠረት የሁለቱ መንግስታት በጋራ የተቋቋሙትና ዜ-ሄግ ላይ ጉዳዩን ሲከታተል የቆየው ኮሚሽን የሰጠው ውሣኔ ይግባኝ የሌለው ነው፤ በእርግጥ ውሣኔው በተሰጠ በአንድ ወር ውስጥ ማብራሪያ መጠየቅ እንደሚቻል ስምምነቱ ያዛል፤ ሆኖም የኤርትራ የውጭ ጉዳይ ሚኒስቴር ይፋ እንዳደረገው ኢትዮጵያ የጠየቀችው ማብራሪያ ሳይሆን ውሣኔው ይስተካከል የሚል ነው፤ የኢህአዴግ መንግስት ስለዚህ ጉዳይ ምንም ያለው ነገር የለም።</p>

<p>የኢህአዴግ መንግሥት ኔዘርላንድ ዘ-ሄግ ውሣኔው በተሰጠ በሰዓታት ልዩነት በውጭ ጉዳይ ሚኒስትር ስዩም መስፍን አማካኝነት የሚኒስትሮች ም/ቤት ነው በማለት ይፋ ባደረገው መግለጫ ኢትዮጵያ ድል ተቀዳጅታለች በማለት የሚከተለውን መልዕክ አስተላልፎ ነበር፦</p>

<p>"ሀገራችን በ1990 ዓ.ም መጨረሻ የተካሄደባትን ወረራ ለመመከትና ጉዳዩ በህጋዊና በሰላማዊ መንገድ እንዲወሰን ስትታገል ከሁለት መሠረታዊ ጉዳዮች በመነሣት ነው፤ የመጀመሪያውና ውሣኙ መነሻ የድንበር ውዝግብ ፈፅሞ በኃይል መፈታት የለበትም የሚል ነው፤ ከዚህ ቀጥሎ የሚታየው መነሻዋ ደግሞ አከራካሪ የተባሉት ቦታዎች የኛ ስለመሆናቸው የነበራት ጠንካራ ዕምነት ነው፤ ከሁለቱም መነሻዎች በመነሣት ባደረገችው ኃይልን በኃይል የመመከትም ሆነ፤ የራሷ የሆነውን በሕግና በዳኝነት የማስከበር ጥረት በድል አድራጊነት ተወጥታለች፤ ወራሪው የኤርትራ መንግሥት ደግሞየማይገባው መሬት በኃይል ለመያዝ ባደረገው ሙከራ አሣፋሪ ሽንፈት እንደተከናነበ ሁሉ በሕጋዊና ሰላማዊ ትግሉ አሥፋሪ ሽንፈት ተከናንቧል። ይህ ውጤት የመላ ሃገራችን ህዝቦች ፍትሃዊ ትግል ውጤት በመሆኑ ልንኮራበት ይገባል፤ ከዚህ በመነሣት ውሳኔው የሕጋዊ ፍ/ቤት ውሣኔ በመሆኑና ይዘቱና በመሠረቱ ፍትሐዊ በመሆኑ የኢፌድሪ መንግስት በአልጀርሱ ስምምነት መሠረት ውሣኔውን ተቀብሎ ተግባራዊ ለማድረግ ዝግጁ መሆኑ ያስታውቃል" ብሎ ነበር፤ በሰዓታት ልዩነት ውስብስቡን ባለ 125 ገፅ ውሣኔ አንብበናል፤ የሚኒስትሮች ም/ቤትም ተነጋግሮበታል በሚል በጥድፊያ የሰጡትይህ መግለጫ አጣብቂኝ ውስጥ እንደሚጥላቸው ከመነሻው የገመቱ ነበሩ፤ የሆነውም ይኼው ነው። ታዛቢዎች እንደሚሉት የኢሕአዴግ መንግስት በአሁኑ ወቅት ማስተካከያ እንዲደረግ ያቀረበው ጥያቄ የኢትዮጵያ ግዛቶች ወደ ኤርትራ መካለላቸው ወይም በ10 ሺዎች የሚቆጠሩ ዜጎች የረገፉባቸው መሬቶች በመወሰዳቸው ሣይሆን እነዚህን ጥያቄዎች ከስር ሆነው የሚያነሱና አጠንክረው የሚሞግቱ ሐገር ወዳዶች ከሠራዊቱና ከነበሩ ታጋይ አካባቢ ቁጥራቸው እየጨመረ በመምጣቱ ነው፤ ውሣኔው ይግባኝ የሌለው መሆኑ ከመነሻው ሁለቱም መንግስታት የተቀበሉ በመሆናቸው የኢህአዴግ መንግስት ጥያቄ የስርአት ለውጥ በሌለበት ሁኔታ ውስጥ ተቀባይነት ሊያገኝ የሚችልበት ምንም ቀዳዳ አለመሆኑን የሚገልፁት የሕግ ባለሙያዎች፣ የሥርዓት ለውጥ ከተደረገ በነበረው ስርዓት ላይ የሕጋዊነት ጥያቄ በማንሣት ውሣኔው እንዲቀለበስ የመከራከር እድል እንደሚፈጥር አስገንዝበዋል። ዕውነታው እንዲህ እየጠራና እየፈካ መምጣቱ ላይቀር የኢሕአዴግ መንግስት ዲፕሎማቶች እንዲሁም ሌሎች የሥርዓቱ ደጋፊዎች ሲሰጧቸው በነበሩት መግለጫዎች ይበልጥ ትዝብት ላይ የሚወድቁባትና ቅሌት የሚከናነቡበት ደረጃላይ ደርሰዋል፤ አማካሪ ተብለው ከተቀመጡት የስርአቱ ሰዎች ውስጥ ባድመ ለማን እንደተወሰነ ያጠራጥራል በማለት የተናገሩት ክፍሌ ወዳጆ ብቻ ሲሆኑ፣ ሌሎቹ ግን ባድመም ሁሉም ለኢትዮጵያ እንደተወሰኑ በማስመሰል በኢትዮጵያ ሕዝብ ገንዘብ እየኖሩ በኢትዮጵያ ሕዝብ መገናኛ ብዙሃን ዋሽተዋል፤ ታዛቢዎች እንደሚሉት የኢሕአዴግ አመራት አባላትና ዲፕሎማቶቻቸው ከመቼዎችም ጊዜ በላይ ማምለጫ በሌለው መንገድ የዋሹበት፣ መዋሸታቸውም ሊሸፈን በማይችል መልኩ የተገለጠ ሆኗል።</p>


<p class="align-center"><a href="/Gazettas/Ethiop/info/Ethiop.sera.html"> ከኢትኦጵ ግንቦት 14 ቀን1994</a></p>

</body>
</html>	














