<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የታገደው ቡድን አባል አለምሰገድ ገ/አምላከ ከሀገር ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የታገደው ቡድን አባል አለምሰገድ ገ/አምላከ ከሀገር ወጡ</h1>


<p>በመጋቢት ወር 1993 ዓ.ም ከሕወሐት ማዕከላዊ ኮሚቴ ከታገዱት አንጋፋየሕወሐት ታጋዮች አንዱ የሆኑት የኢሕአዴግ የፕሮፓጋንዳ ክፍል ኃላፊ የነበሩት አቶ አለምሰገድ ገ/አምላክ ሰሞኑን ከሐገር መውጣታቸው ታወቀ። አቶ አለምሰገድ ገ/አምላክ ከሐገር የወጡት ባሣለፍነው ሥምነት ሲሆን፣ ከሐገር የወጡት ምክንያት አልታወቀም። አቶ አለምሰገድ ገ/አምላክ ከሐገር የወጡት ለሕክምና እንደሆነ በአንዳንድ ወገኖች ቢነገርም፣ የቅርብ ምንጮች ግን አቶ አለምሰገድ ከሐገር የወጡት ከህክምና ጋር በተያያዘ እንዳልሆነ ተናግረዋል። የአቶ አለምሰገድ ገ/አምላክ ባለቤትና የራዲዮ ፋና ስራ አስኪያጅ የነበሩት ወ/ሮ ኃመልማል ተ/ኃይማኖት ባለቤታቸው ከሕወሓት ማዕከላዊ ኮሚቴ አባልነት ሲታገዱ ርሣቸውም ከራዲዮ ፋና ኃላፊነታቸው እንዲነሱ ተደርገዋል፤ ወ/ሮ ሐመልማል ከኃላፊነታቸው ከተነሱ በኋላ ወደ አሜሪካ ሄደዋል። አቶ አለምሰገድ ገ/አምላክም ሰሞኑን ወደአሜሪካ የሄዱት ባለቤታቸው ከሐገር ከወጡ ከወራት በኋላ መሆኑም ታውቋል። የቅርብ ምንጮች አቶ አለምሰገድ ገ/አምላክ ተመልሰው በአጭር ጊዜ ውስጥ የሚመጡ መሆናቸውንም አረጋገጠዋል።</p>

<p>የትግራይ ክልል ፕሬዚዳንት የነበሩትና የሕወሐት ማዕከላዊ ኮሚቴ የታገዱት ገብሩ አስራትም ከወራት በፊት ለሕክምና አሜሪካ ገብተዋል። የሕወሐት ማዕከላዊ ኮሚቴ ለሁለት ሲከፈል ከተወገደው ቡድን ጋር የነበሩት በአጠቃላይ 12 እንደነበሩ ይታወሣል። አቶ ሐሰን ሽፋና አቶ አባይ ፀሓዬ "ለቤተመንግስቱ ቡድን" እጅ ሲሰጡ ቀሪዎቹ 10 ሆነዋል። ከአስሩ ሁለቱ ማለትም አቶ ስዬ አብርሃና አት ቢተው በላይ ሲታሰሩ የቀሩት 8 ነበሩ፤ የሕወሐት አንጋፋ ታጋይና የድርጅቱ የቅስቀሣና ፕሮፖጋንዳ ክፍል ኃላፊ የነበሩት አቶ ገ/መስቀል ኃይሉ በልብ በሽታ ሲሞቱ ሰባት ቀርተው ነበር፤ አሁን አቶ ገብሩ አስራትና አቶ አለምሰገ ገ/አምላክ ከሐገር ሲወጡ አ/አበባ ውስጥ የቀሩት 5 ሆነዋል፤ እነርሱም የሕወሐት ም/ሊቀመንበር በሕወሐትም ሆነ በኢሕአዴግ ውስጥ ከፍተኛ ተሰሚነትና ወሳኝነት የነበራቸው አቶ ተወልደ ወ/ማርያም፣ የትግራይ ክልል ፀሓፊ የነበሩት ወ/ሪት አረጋሽ አዳነ፣ በኦሮሚያ ክልላዊ መንግስት ውስጥ የሕወሐት/ኢሕአዴግ ተጠር የነበሩት አቶ ሰለሞን ተስፋዬ፣ በኤርትራ የኢትዮጵያ አምባሣዳር የነበሩት አቶ አውአሎም ወልዱ እንዲሁም አብርሃ ካሕሣይ ናቸው። የታገደው ቡድን ከቅርብ ጊዚያት ወዲህ ድምፁ ቢጠፋም በትግራይ አካባቢ፣ በታጋዩና በሠራዊቱ ውስጥ በርካታ ደጋፊዎችና ተከታዮች እያገኘ መምጣቱን ወይንም የነርሱን መታገድና መገለል ዘግይቶም ቢሆን የሚቃወምክፍል መከሰቱን የሚገልፁ ምንጮች አሉ። በተለይ በውጭ ሐገር የሚኖሩ የትግራይ ተወላጆች ዘንድ ሙሉ በሙሉ ሊባል በሚችል ደረጃ የነተወልደ ቡድን ድጋፍ እንዳለው አስተያየቶች ያስረዳሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 21 ቀን 1994</a></p>

</body>
</html>	














