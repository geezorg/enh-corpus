<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በወደብ ሽፋን ሁከትና ብጥብጥ አናስተናግድም" ኢሕአዴግ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"በወደብ ሽፋን ሁከትና ብጥብጥ አናስተናግድም" ኢሕአዴግ</h1>


<p>ዘ-ሄግ ኔዘርላንድ የተሰየመው የድንበር ኮሚሽን የፊታችን ቅዳሜ ሚያዝያ 5 ቀን 1994 ዓ.ም በድንበሩ ጉዳይ የመጨረሻ ውሣኔ ለመስጠት ተዘጋጅቷል። የድንበር ኮሚሽኑ ውሣኔ የአሰብ ወደብን የማይመለከትና በክርክሩ ሂደት ውስጥም ያልተካተተ በመሆኑ የአሰብ ጉዳይ በሕዝቡ ዘንድ ትልቅ አጀንዳ በሆነበት በአሁኑ ወቅት የኢሕአዴግ መንግስት "የአሰብ ወደብን በሰላምም ሆነ በኃይል የእኛ በማድረግ ሽፋን ሁከትና ብጥብጥ አናስተናግድም" በማለት ተቃዋሚዎችንና ነፃ ፕሬስን አስጠንቅቋል።</p>

<p>የኢሕአዴግ መንግስት በማስታወቂያ ሚኒስቴር የኢንፎርሜሽንና የሕዝብ ግንኙነት መምሪያ በኩል ከትናንት በስቲያ ባሰራጨው ማሣሰቢያ፦</p>

<p>"...የአሰብ ወደብ ባለቤትነት ጥያቄ የኤርትራን ዕድል ለመወሰን በተካሄደው ሪፈረንደም የኤርትራ መሆኑ ተወስኖ እያለ ይህንን ወደብ በሰላምም ሆነ በኃይል የኢትዮጵያ ለማድረግ የሚደረግ ማናቸውም ሙከራ አንድም ዋጋ ቢስ ልፋትን፣ አልያም ዕልቂትን እንጂ በአሰብ ወደብ በተሻለ ደረጃ መጠቀምን አያስከትልም፤ የአሰብን ወደብ በሰላም የኛ ማድረግ የሚባለው የቁም ቅዠት የኤርትራ ሕዝብና መንግስት አሰብን በሰላም አንሰጥም ቢሉ የሚያበቃለት ነው፤ ከዚህ ቀላል መልስ በኋላ የሚኖረው አማራጭ አንድም ያሰብ ወደብን በሰላም የኛ ማድረግ እንደማይቻል አውቆ አርፎ መቀመጥ አሊያም ሰላማዊ አማራጭ ተዘግቷል ብሎ ወደጦርነት ማምራት ነው፤ ይህ የጦርነት አማራጭ ደግሞ ለሰላሣ አመታት ተሞክሮ ከዕልቂትና ከውድመት በስተቀር ሌላ ጠቀሜታ ስላልተገኘበት የተዘጋና የሕዝብ ድጋፍ ሊያገኝ የማይችል አማራጭ ነው" ይላል።</p>

<p>ይህንን መግለጫ በጥሞና የተከታተሉ የፖለቲካ ተመልካቾች መግለጫውን አሣፋሪና ብርቱ ትዝብት ላይ የሚጥል ሲሉ ተችተውታል። የኢሕአዴግ መንግስት የአሰብ ጉዳይ በ1985 በተካሄደው ሪፍረንደም ያበቃለት መሆኑን ካመነ ሌሎች ቦታዎችም በተመሣሣይ በሪፈረንደሙ ወቅት ዕልባት ስላገኙ፣ የቅኝ ግዛት ውሎችን መነሻ በማድረግ መከራከሩ ለምን አስፈለገ በማለት ይጠይቃሉ።</p>

<p>ኤርትራ ሪፈረንደሙን ያካሄደችው በአሰብ ብቻ ነበርን? በማለትም የኢሕአዴጋውያንን ምላሽ ይሻለ፣ ሪፈረንደሙ የችግሩ መፍቻና ለድንበር ማካለሉ መሣያ ከሆነ አሁን አወዛጋቢ በሆኑት ቦታዎች ማለትም በባድመ፣ በአሊቴና፣ አይጋ ወዘተ የኤርትራ ሪፈረንደም ስላልተካሄደባቸው ድንበር ኮሚሽኑ ጋር ሣንደርስ ከመነሻው የኢትዮጵያ መሆናቸው መረጋገጥ ነበረበት በማለትም ይከራከራሉ። ኤርትራ ሪፈረንደም ያካሄደችባቸው ቦታዎች ግዛቷ መሆናቸው በኢሕአዴጋውያን ዘንድ ከተረጋገጠ ኢትዮጵያ ስታስተዳድራቸው የቆየቻቸው አካባቢ የኢትዮጵያ መሆናቸው ከታመነ የቅኝ ግዛት ውሎችን መነሻ ያደረገው ሙግት ለምን አስፈለገ? በማለትም ደጋግመው የሚጠይቁት የፖለቲካ ተመልካቾች ወያኔ/ኢሕአዴጐች ለማደናገርም ከማይችሉበት ሁኔታ ላይ በመድረሣቸው ያልሆነ እያሉ ትዝብት ላይ ከመውደቅ፣ መሄጃው ሲጠፋ በኢትዮጵያውያን ተሟጋቾች ላይ ቀረርቶ ከማሠማት መፍትሄው ዝምታ እንደሆነም ተመልካቾች ይመክራሉ። የአሰብን ወደብ በሰላም የኢትዮጵያ ለማድረግ የኤርትራ ሕዝብ ወይንም መንግስት ፍቃደኛነት የግድ አለመሆንን ያሰመሩበት የፖለቲካ ተመልካቾች የአሰብን ወደብ በሰላም የኢትዮጵያ ማድረግ ከልመና ጋር የተያያዘ ሣይሆን በማስረጃ ላይ የተመሪኮዘ መሆኑን ይገልፃሉ።</p>

<p>የኢሕአዴግ መንግስት ወደ አሁኑ ማስፈራሪያ ከመምጣቱ በፊት በቅድሚያ ስለአሰብ ስለሚነሣው መከራከሪያ ይሰጥ የነበረው ምላሽ ከጥያቄው ጋር የማይገናኝና ስለከበቡን ወደቦች ብዛት የሚገልፅ ነበር፤ ይህ በስፋት እየተተቸና መሣቂያ እየሆነበት ሲመጣ አሉኝ የሚላቸውን የሕግ ባለሙያዎች ከውጭ ጉዳይ በማሠማራት ያቀረበው መከራከሪያ ከጣሊያን ጋር የተደረጉ ስምምነቶችን ካልተቀበልን በአጠቃላይ የቅኝ ግዛት ውሎችን አንቀበልም ወይንም በአንዳኝም ማለት ስለሆነ መንግስት ይህንን አቋም አራመደ ማለት ኢትዮጵያ ከጅቡቲ፣ ከሱዳን፣ ከኬንያ፣ ከሶማሊያ ጋር ድንበር አይኖራትም ማለት ነው የሚል መከራከሪያ ይዞ ብቅ አለ። ከኢጣሊያን ጋር የተደረጉትን ውሎች ጣሊያን በ1928 ኢትዮጵያ በመውረሯ የፈረሱ በመሆናቸው ሱዳንን፣ ኬንያንና ሰሜን ሶማሊያ ስትገዛ ከቆየችው እንግሊዝ ጋር እንዲሁም ጅቡቲን ስታስተዳድር ከነበረችው ፈረንሣይ ጋር የተደረጉት ውሎች ደግሞ በማናቸውም ሁኔታ ያልፈረሱ በመሆናቸው የጣሊያንን አንቀበልም ማለት የእንግሊዝና የፈረንሣይን አንቀበልም ማለት እንዳልሆነና ምንም የሚያመሣስላቸው ነገር እንደሌለ ለሚነሣው መሟገቻ ኢሕአዴጋውያን መልሣቸው ቀረርቶ ብቻ ሆኗል። ድንበሩ ለምን ይካለላል ለሚለውም በ1980 ዓ.ም የወጣው የደርግ ኢሕድሪ የአስተዳደር ክልሎች ካርታ ለማካለያነት እንደሚያገለግልም የ1964ቱ የካይሮ ቻርተር በማገናዘብ ለሚነሣው መሟገቻ ኢሕአዴጐች መልሣቸው ዝምታ ወይም ማስፈራሪያ ሆኗል።</p>

<p>የአሰብ ወደብ ባለቤትነት ጉዳይ የተቃዋሚዎችና የጥቂት ምሁራን ጥያቄ መሆኑ ቀርቶ ዛሬ የሕዝብ ሁሉ ጥያቄ እየሆነ በመምጣቱ፣ ይህም ጥያቄ በገዢው ፓርቲ አባላት ውስጥ ጭምር በመንፀባረቁ የኢሕአዴግ መንግስት ስጋት ላይ ወድቋል፤ ለዚህም ስጋቱ መተንፈሻ ይሆን ዘንድ ተቃዋሚዎችንና የግሉን ፕሬስ ማስፈራራቱን እንደመፍትሄ ወስዶታ፤ ከትንናት በስቲያ ባወጣው መግለጫ የሚከተለውን ዘግቧል።</p>

<p>"የአሰብ ወደብን በሰላምም ሆነ በኃይል የኛ ለማድረግ እንደማይቻል እየታወቀ ተቃዋሚ ድርጅቶችና የግል ፕሬስ አጥብቀው የሚገፉበት አሰብን በአንዳች ተዓምር የኛ ለማድረግ ስለሚቻል አይደለም፤ ይህ እንደማይቻል እነሱም አሣምረው ያውቁታል፤ ተቃዋሚዎችና የግሉ ፕሬስ ፍላጐት በአሰብ ወደብ አስታከው የሕዝብን ስሜት በማነሣሣት ሕዝብና መንግስት ሊጋጩ የሚችሉበት ዕድል ካለ ይህንኑ ለመምከር ብቻ ነው። አሰብን በሰላም እናስመልሣለን ብለው ከሰማይ የሚወርድ መና እንድንጠብቅ የሚገፋፋን ተቃዋሚዎች በከተማ ቦዘኔዎችና አስተውሎ መሄድ በተሣናቸው ክፍሎች ሁከትና ብጥብጥ በመቀስቀስ መንግሥት ተረጋግቶ ስራውን እንዳይሰራ ለማድረግ ይፈልጋሉ" በማለት በእሣት አትጫወቱ ሲል አስጠንቅቋል። ስለአሰብ ወደብ ኢትዮጵያዊነት በሰላማዊ መንገድ መግለፅና ለምን የኢሕአዴግ ማስፈራሪያ እንዳስከተለ የሚታወቅ ነገር የለም። አንዳንድ ወገኖች ይህ መግለጫ በኤርትራ መንግስት ቢሰጥ ኖሮ ያምር ነበር ሲሉ ተችተው ኢትዮጵያዊ ነኝ የሚል መንግስት በኢትዮጵያ ጥቅም ላይ ቆሞ ለኢትዮጵያ የሚከራከሩትን ማስፈራራቱ ያሳዘናቸው መሆኑን ገልፀዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ሚያዚያ 1 ቀን 1994</a></p>

</body>
</html>	














