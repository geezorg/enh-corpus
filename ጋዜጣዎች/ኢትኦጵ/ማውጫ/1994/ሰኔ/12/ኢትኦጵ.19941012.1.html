<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ጠባብነት ዘመዳሞቹን ስዬና መለስንም አጋጭቷል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ጠባብነት ዘመዳሞቹን ስዬና መለስንም አጋጭቷል"</h1>


<p>የወያኔ ስርአት እጅግ ከመጥበቡ የተነሣ በአክስትና በአጐት ልጅ መካከል ቅራኔ ፈጥሮ ስርአቱ የወለዳቸውን ልጆች ሣይቀር የከርቸሌ ቁራኛ አድርጓቸዋል ሲሉ የአንጋፋው ኢትዮጵያ መምሕራን ማሕበር ፕሬዚዳንት ዶ/ር ታዬ ወ/ሰማያት ገለጡ። ለዚህም እንደማስረጃ የአቶ መለስና ስዬ አብርሃን ዝምድና ጠቅሰዋል።</p>

<p>ይህ የተገለጠው ዶ/ር ታዬ ወ/ሰማያት ከእስር መፈታታቸውን ምክንያት በማድረግ "የእንኳን ነፃ ወጣህ" አቀባበል ስርዓት የኢትዮጵያ መምህራንማሕበር የራሱን አዳራሽ ተከራይቶ ባዘጋጀው በዓል ላይ ሲሆን፤ የአዲስ አበባ መምሕራን ማሕበር ፕሬዚዳንት መምህር ካሣሁን ከበደ በዓሉን በማስመልከት አጠር ያለ ንግግር አድርገዋል።</p>

<p>የሚጠበቅብንን ያህል ተደራጅተን የትምህርትን ጥራት ማስጠበቅ አልቻልንም ያሉት መምህር ካሣሁን፣ ወደፊት አገራችን ከሚጠብቋት የትምህርትቀውስ አንፃር ዛሬውኑ በጋራና በሕብረት መነሣት አለብን ሲሉ አሳስበዋል።</p>

<p>የዕለቱ የክብር እንግዳ ሆነው የተገኙት ዶ/ር ታዬ ወ/ሰማዕያት አገሪቱ ያለችበትን ፖለቲካዊ፣ ኢኮኖሚያዊና ማሕበራዊ ቀውሶችን ያመላከተ ሰፋ ያለ ንግግር አድርገዋል።</p>

<p>እንደ ዶ/ር ታዬ ገለጣ ስርአቱ በመጨረሻው ሰአት ላይ እየተንፈራገጠ በሕዝብ ላይ እያደረሰ ያለው በደል አስከፊ መሆኑን ጠቅሰው የዕውቀት ብርሃን የጨበጠው መምህር ይህን አስከፊ ሁኔታ የመለወጥ አገራዊና ሞያዊ ግዴታ እንዳለበት አሣስበዋል።</p>

<p>የእስር ዘመኔ እጅግ አስከፊ ነበር ያሉት ዶ/ር ታዬ ከእስር ቤት ከወጣሁ በኋላ በአገሪቱ ያለውን ሁኔታ ስረዳ በጣም ደንግጫለሁ። ምንም እንኳን ከጫካ እንደ አውሬ ተኮትኩተው የመጡ ጨካኞች እጅ ውስጥ ብሆንም ያን መከራ ተቋቁሜዋለሁ፤ ከእስር ነፃ ሆኜ የማየው ስቃይ ግን ከዚያ የበለጠ እልህ አስጨራሽ ትግል እንደሚጠብቀኝ ሣስብ ለእኔ ከደስታው ይልቅ ሐዘኑ ከብዶኛል በማለት የስርአቱን አስከፊ ገፅታ ገልጠዋል።</p>

<p>ክርስቶስ በመስቀል ላይ ተሰቅሎ የሰው ልጆችን ነፃ አውጥቷል፤ በኢትዮጵያ የሚታየው አጠቃላይ ቀውስ ግን እንደክርስቶስ መስቀል ላይ ተቸንከረን የምናስወግደው አይደለም ያሉት ዶ/ር ታዬ ካለፉት መንግስታት ሁሉአገር በውሸት የተፈታበት ስርአት ቢኖር የወያኔ አገዛዝ ብቻ ነው ብለዋል፤ አያይዘውም ትምህርትን ለጎሣ ፖለቲካዊ ስልጣን ማስፈጸሚያ ያደረገው የወያኔ ስርአት ለእራሱም የማይበጅ ሆኖ፣ የወለዳቸውን ሁሉ ከርቸሌ አጉሮ የእስር ቁራኛ እንዳደረጋቸው ገልጠው የስርአቱ ጠባብነት እስከቤተሰብ ዘልቆ፣ የአጎትና የአክስት ልጆች በተቃውሞ ታጥረው አንዱ አሣሪ ሌላው ታሣሪ የሆኑበት ደረጃ መድረሳቸውን በአፅንኦት ገልጠዋል።</p>

<p>የአቶ ስዬ አብርሃንና ጠ/ሚ/ር መለስ ዜናዊን የአክስትና የአጎት ልጅነት እንደ ምሣሌ የጠቀሱት የፖለቲካ ሳይንስ ምሁሩ ስርአቱ በቤተሰብ ደረጃ እንኳን ድጋፍ እያጣ መሄዱን አብራርተው፣ አገዛዙ አንዳችም ድጋፍ የለውም፤ በመሀል አገር ያለው ሕዝብ በፍርሃት ታጥሮ ሲገኝ፣ የደቡብ ኢትዮጵያ ህዝብ በራሱ ጦር ሃይል በጥይት እየተጨፈጨፈ ይገኛል።</p>

<p>በመጨረሻዋ ሰአት በሚያርፍብኝ ዱላ ተመትቼ እስክወድቅ ድረስ የምሠራው ለአንድነት ነው፤ የቅኝ ገዥዎች ከፋፍለህ ግዛ መርህ ዛሬ በ21ኛው ክፍለ ዘመን ደጃፍ ላይ በምንገኘው ኢትዮጵያውያን ላይ ሲተገበር መመልከት አሣዛኝ ቢሆንም ፣ ይህን አስከፊ ሁኔታ ባስቸኳይ መለወጥ ካልቻልንአደጋው የሚያስተርፈን አይደለም ብለዋል።</p>

<p>የድህነት ቅነሣው ፕሮግራም ዕውነታ ድሀውን ከችግር ለማላቀቅ ሣይሆን፣ ድሀውን ለመቀነስ እንደሆነ አስምረውበታል። ድሀው በረሀብ ሲቀንስሌሎቻችን ወደታች ወርደን የድህነት አዘቅት እንደሚጠብቀን ልንገነዘብ ይገባልና ሂደቱ አስከፊ ክስተት ከመፍጠሩ በፊት በግድ የሚጫኑብንን ክፉ ፖሊሲዎች ከወዲሁ ተቃውመን የማስለወጥ ግዴታ በመምህራን ላይ ያረፈ መሆኑን አሳስበዋል።</p>

<p>በስመ ነፃ ገበያ ሽፋን ጥቂት የስርአቱ ሰዎች በቢሊዮን የሚቆጠር ገንዘብና ሀብት አከማችተዋል፤ በመካከለኛ ደረጃ ላይ የሚገኙ ዜጎች የሉንም፣ አብዛኛው የኢትዮጵያ ሕዝብ ከድህነት ወለል በታች ወርዶ በዓለም አቀፍ ደረጃ ቀዳሚ የድህነት ስም ተሰጥቶታል በማለት ሰፋ ያለ ትኩረት የሰጡት የኢትዮጵያ መምህራን ማህበር ፕ/ት በአፍሪካ ታዋቂ የነበረውባንካችን ተመልሶ ንግድ ባንክ መሆን በማይችልበት ሁኔታ ጥቂት ሰዎች ገድለውታል ካሉ በኋላ፣ የፕራይቬታይዜሽን ሰዎች ከርቸሌ መሆናቸውን አስታውሰው ተቋሙ የሕብረተሰቡን የጀርባ አጥንት እያደቀቀ፣ ጥቂቶችን እያደለበ መሆኑን በይፋ ተችተውታል።</p>

<p>በጤናው መስክ ዜጎች ታመው መዳን በማይችሉበት ደረጃ ላይ መድረሳቸውና የመድሃኒት ዋጋ የማይቀመስ ከመሆኑ ጋር ሲገጣጠም ጤናማ ሕብረተሰብ መፍጠር እንዳልተቻለ አብራርተው፣ የዛሬ ሕፃናት ሕይወት በተቻለ መጠን ተሻሽሎ ጤናቸው የተጠበቀ እስካልሆነ ድረስ ከዚህ ጎስቋላ ሕብረተሰብ የሚወጣ ሕፃን ብቁ ዕውቀት ገብይቶ፣ የነገዋን ኢትዮጵያ የሚታደግ እንደማይሆን አስምረውበታል ጤናማ ማሕበረሰብ ከሌላ ጤናማ ዜጋ መፍጠርም አለመቻሉን ጨምረው ገልጠዋል።</p>

<p>በመጨረሻም ስርአቱ በራሱ ቅራኔዎች ተጠላልፎ ዕውነትንና ሰላምን በሚፈራበት ሁኔታ ላይ መገኘቱን አስረድተው ስርአቱ የቀረችውን ካርድ ተጠቅሞ ተጨማሪ ዕልቂት እንዳይከተል ሁሉንም የሚያሳትፍ የሽግግር መንግስት ለመመስረት እራሱን ለነባራዊው ዕውነታ ሊያስገዛ ይገባል ሲሉ አሳስበዋል፤ ካልሆነ የስርአቱ ገዥዎች ሌላ ሃራሬ የማፈላለጉን ምርጫ ተቀብለዋልና በሚመጣው ሁሉ ተጠያቂ መሆናቸውን ሊዘነጉት አይገባም በማለትበአንክሮ አሳስበዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ሰኔ 12 ቀን 1994</a></p>

</body>
</html>	














