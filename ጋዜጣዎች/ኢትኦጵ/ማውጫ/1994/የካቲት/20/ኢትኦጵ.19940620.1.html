<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለት ከፍተኛ የሕወሐት ካድሬዎች ከፓሪቲው ታገዱ የደህንነት አባላትም ተባረሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሁለት ከፍተኛ የሕወሐት ካድሬዎች ከፓሪቲው ታገዱ የደህንነት አባላትም ተባረሩ</h1>


<p>በፌዴራል የስደተኞች የኢሜግሬሽንና የደህንነት ባለሥልጣን ውስጥ የኢኮኖሚ ደሕንነት ኃላፊ የነበሩት አቶ ሰለሞን ገ/አምላክ ከነበሩበት ስልጣን መውረዳቸውንና ከሕወሐት አባልነትም መታገዳቸውን ከውስጥ አዋቂ ምንጮች የተገኘው ዜና ያስረዳል።</p>

<p>ከምንጮቹ መረዳት እንደተቻለው ለአቶ ሰለሞን ገ/አምላክ ከሃላፊነታቸው መነሳት ለደህንነት አባላት ውስጥ ውስጡን የተነገረው መ/አለቃ ከነበረው፣ እንዲሁም ለመለስ መንግስት የከረረ ጥላቻ እንዳለው የሚነገርለት ወንድማቸው ጋር ያጠበቁት ግንኙነት ምንክንያት አቶ ሰለሞን ከስልጣናቸውና ከሐወሐት የመባረራቸው ምስጢር የ«አንጃ»ደጋፊ ናቸው በሚል በነመለስ ተፈርጀው እንደሆነ ምንጮቹ በእርግጠኛነት አስታውቀዋል።</p>

<p>በኪራይ ቤቶች ሃላፊ ሆነው የሠሩትና የኋላም ለስድስት አመታት የኢኮኖሚ ደሕንነት ሃላፊ በመሆን ሲሰሩ የቆዩት አቶ ሰለሞን በደርግ ስርዓትበከተማ ውስጥ የሕወሐት አባል ሆነው ሲንቀሳቀሱ ተደርሶባቸው ለስምንትአመታት የታሰሩ ሲሆን፣ በእስር ቤት ውስጥ በደረሰባቸው ግርፋትና ድብደባ የግራ ትከሻቸው ላይ አደጋ የደረሰባቸው መሆኑን ምንጮቹ ይገልፃሉ።</p>

<p>እኚሁ ሰው በቅርቡ ወደ አሜሪካን ድርጅቱን ጥለው ከኮበለሉ ከፍተኛ የሕወሐት ካድሬ ከነበሩት አቶ ካሳ ታደሰ ጋር አብረው ከመታሰራቸውም በተጨማሪ የቅርብ ጓደኛቸው እንደነበሩ፣ እንዲሁም የሟቹ ክንፈ ገብረመድህንም ጋር ጥብቅ ወዳጅነት እንደነበራቸው ምንጮቹ አስታውቀዋል።</p>

<p>በተመሳሳይ ዜና ከፍተኛ የሕወሐት አባል የነበሩትና በአዲስ አበባ ዩኒቨርስቲ የልማትና የቢዝነስ ፋክሊቲ ፕሬዚዳንት በመሆን ሲያገለግሉ የቆዩት አቶ ኃይለስላሴ ወልደገሪማ ለጊዜው ባልታወቀ ምክንያት ከሕወሐት አባልነት መታገዳቸውንና ከነበሩት የፕሬዚዳንትነት ስልጣን መነሳታቸውን ውስጥ አዋቂ ታማኝ ምንጮች ገለፁ።</p>

<p>ከሁለት ወር በፊት ከአባልነት የታገዱትና ከስልጣናቸው እንዲነሱ የተደረጉት አቶ ሃይለስላሴ ወ/ገሪማ በነሐሴ ወር በመቀሌ በተካሄደው የሕወሐት ጠቅላላ ጉባኤ ላይ መለስ ስብሰባውን ሲመሩ አቶ ሃይለስላሴ ከፊት ለፊት ተቀምጠው በጉባኤው ተሳታፊ ነበሩ። አሁን ግልፅ ባልሆነ ምክንያት ከዩኒቨርስቲው ስልጣናቸው ወርደው በመምህርነት ብቻ እንዲሠሩ የተደረገ ሲሆን፣ መንግስት የሠጣቸውን ላንድሮቨር ዲስከቨሪ አዲስ ዘመናዊ ሞዴል መኪና መነጠቃቸውን ከምንጮቹ ለማወቅ ተችሏል። የአቶ ኃይለ ሥላሴ ወ/ገሪማ ባለቤት በህዝብ ተወካዮች ም/ቤት የአፈጉባኤው ፀሐፊ በመሆን የሚሠሩ ቢሆንም ከባለቤታቸው ጋር በተያያዘ በርሣቸው ላይ የደረሰ ነገር ስለመኖሩ የታወቀ ነገር የለም። አቶ ኃ/ስላሴ ወ/ገሪማ አምና የዩኒቨርስቲ ተማሪዎችን የመብት ጥያቄ ለማፈን በዋናነት የተንቀሳቀሱ መሆናቸውን ተማሪዎቹ ያስታውሣሉ።</p>

<p>ይህ በእንዲህ እንዳለ በፌዴራል የደህነንት ተቋም ውስጥ የሚሠሩ በርካታ የደህነነት ሠራተኞች መባረራቸውን፣ በቀሪዎቹም ላይ የጠነከረ ግምግማ በመካሄድ ላይ መሆኑን የተገኘው ዜና ያስረዳል። እያንዳንዱ የደህንነት አባል በወቅቱ የኃይል አሠላለፍ ላይ ያለው አቋም ግልፅ፣ የጠራና ከአቶ መለስ ጐን መቆሙ በተጨባጭ መረጋገጥ እንደሚኖርበት ውስጥ አዋቂ ምንጮች ያስረዳሉ። በያዝነው ወር መጨረሻ ለደህንነት ሠራተኞች አዲስ የመታወቂያ ወረቀት እንደሚታደል የተገለፀ ሲሆን፣ ይህንን መታወቂያ የሚያገኘው የደህነነት አባላት በዋናው መስሪያ ቤት ፎቶግራፍ በመነሣት ላይ ሲሆኑ፣ በይፋ ያልተባረሩት ግን ተቀናሽ መሆናቸው የተረጋገርጠባቸው የደህንነት አባላት ፎቶግራፍ እንዳይነሱ መከልከላቸውንም የተገኘው ዜና ያስረዳል። በሕወሐት ማዕከላዊ ኮሚቴ ውስጥ ክፍፍል ከተፈጠረና በተለይም አቶ ክንፈ ገ/መድህን ከተገደሉ ወዲህ በደህንነት ተቋም ውስጥ አለመግባባቶችንና ይበልጥም አካባቢያዊ ስሜቶች እየጐሉ መምጣታቸውን የውስጥ አዋቂዎቹ ጥቆማ ያስረዳል። አቶ ክንፈ ገ/መድህን ግንቦት 4 ቀን 1993 ዓ/ም ከተገደሉ ወዲህ የኤምግሬሽንና የደህንነት ጉዳይ ባለስልጣን በይፋ ሰው ሳይሾምበት ቆይቷል። ጥር 8 ቀን 1994 ዓ/ም የቀድሞው ፖሊስ ኮሚሽነር የአቶ ክንፈን ቦታ ሊይዙ ነው በሚል ርእስ አቶ ጌታቸው አሰፋ እንደሚሾሙ ውስጥ አዋቂ ምንጮችን በመጥቀስ በዘገብነው መሠረት አቶ ጌታቸው አሰፋ በይፋ የአቶ ክንፈን ስፍራ ይዘዋል። አቶ ጌታቸው አሰፋ የሕወሐት ማዕከላዊ ኮሚቴ አባልና ቀደም ሲል የፌዴራል ፖሊስ ኮሚሽነር የነበሩ ናቸው። ለአቶ ጌታቸው በይፋ ይህ ሹመት መሠጠቱ ሰራዊቱ፣ ፖሊስ፣ ውጭ ጉዳይና ደህንነቱ ሙሉ በሙሉ በሕወሐት ቁጥጥር ስር መዋሉን ያረጋጋጠ ሆኗል። የፌዴራል የሐገር ውስጥ ገቢን፣ ጉምሩክንና የብሄራዊ ሎተሪ አስተዳደር ድርጅትን የመሣሠሉ ከፍተኛ የገቢ ምንጭ ማዕከላትንምበበላይነት የሚመሩት የገቢዎች ሚኒስትር የሕወሐት ሰው አቶ ጌታቸው በላይ ናቸው። ሕወሐት/ኢሕአዴግ ታድሽያለሁ ከማለቱና ቀውሱ ከመፈጠሩ በፊት ፖሊስ በፍትህ ሚኒስቴር እንደነበር ሲታወቅ ፍትህ ሚኒስትሩም የሕወሐት ሰው እንዳልነበሩ ይታውሣል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ የካቲት 20 ቀን 1994</a></p>

</body>
</html>	














