<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሰብ ዕጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሰብ ዕጣ</h1>


<p>ዘሄግ ኔዘርላንድ ለተሰየመው ዓለም አቀፍ ፍ/ቤት በኢትዮጵያ በኩል የቀረበው መከራከሪያ የኢትዮያን ጥቅም የማያስጠብቅ ነው የሚል ከተቃዋሚ የፖለቲካ ኃይላትና ከሐገር ወዳድ ኢትዮጵያውያን የሚሠማው ግፊት ቀጥሏል፣ ከሐገር ውጭ የሚገኙ ኢትዮጵያውን ይህንን «ፒቲሽን» በመፈራረም እንዲሁም በግል በመፃፍ ተቃውሟቸውን ለተመድ ዋና ፀሐፊ ኮፊ አናን በማሠማት ላይ ሲሆኑ፣ በሃገር ውስጥ የሚንቀሳቀሱ የፖለቲካ ድርጅቶች አንዱ የሆነው ኢዴፓም ይህንኑ በማስመልከት ባለፈው ዕሁድ ታላቅ ሕዝባዊ ስብሰባ አድርጓል።</p>

<p>ይህ ስብሰባ ሊካሄድ የቀናት ጊዜ ሲቀረው መንግስታዊዎቹ መገናኛ ብዙሃን የሠላምዊ ሰልፍ ፍቃድ ክፍልን በመጥቀስ የሚያሰራጩት ዜና በሕዝብ ላይ ስጋት በማሣደሩ፣ እንዲሁም በተቃውሞውን ትዕይንት በማስተባበሩ ሂደት ነባሮቹ የተቃውሞ ኃይላት ማለትም መዐሕድ፣ ደቡብ ሕብረትና ኦብኮ አለመሣተፋቸው ወደ አደባባይ በሚወጣው ህዝብ ቁጥር ላይ ተፅዕኖ ማድረጉ ዕርግጥ ቢሆንም በአደባባይ የተገኘው ሕዝብ ከፍተኛ ነው። ይህ ስብሰባ ተጀምሮ እስኪያበቃ በአ/አበባ ከተማ ውስጥ የሚገኙ ፖሊሶች በሙሉ በተጠንቀቅ ሆነው በተለይ በዋና ዋና ከተማዋ ስፍራዎች በርከት ብለው ሲንቀሳቀሱ ታይተዋል። ሆኖም ይህ የተቃውሞ ትዕይንት በሰላማዊ መንገድ ተካሂዶ በሰላም ተጠናቋል።</p>

<p>በዚህ ሕዝባዊ ስብሰባ ላይ በቅድሚያ መግለጫ በመስጠት የድርጅቱን ሊቀመንበር ዶ/ር አድማሱ ገበየሁን ንግግር እንዲያደርጉ የጋበዙት የኢዴፓ ዋና ፀሐፊ አቶ ልደቱ አያሌው ናቸው። ፀሐፊው በአደባባዩ ለተገኘው ሕዝብ ምስጋና ያቀረቡት በሚከተለው መልኩ ነበር።</p>

<p>«የተከበራችሁ ጥሪያችንን አክብራችሁ በዚህ አደባባይ የተገኛችሁ የዚህ ትውልድ አባሎች፣ የአዲስ አበባ ከተማና አካባቢዋ ነዋሪዎች፣ እናቶ አባቶች፣ እህቶች ወንድሞች በቅድሚያ የአፋኙን ስርአት ፀረ-ኢዴፓ ቅስቀሳ ሰብራችሁ በሕዝባችን ውስጥ በእጅጉ የተንሠራፋውን የፍርሃት ድር በጣጥሣችሁ፣ መብትን እያስረገጡ በዝምታ የመታዘብን ድባብ ከላያችሁ ላይ ገፋችሁ የሀገር ጉዳይ የጥቂት የፓለቲካ ተዋናይ ግለሰቦች ሣይሆን የእያንዳንዳችሁ ጉዳይና ኃላፊነት መሆኑን ተረድታችሁ እንኳን በዚህ ታሪካዊ ስብሰባ ለመገኘት የበቃችሁ ባለታሪክ ሆናችሁ እላለሁ» በማለት ንግግራቸውን ጀምረው በተለያዩ የታሪክ ዘመናት ኢትዮጵያ አንዴ ስትነሳ ፣ ሌላ ግዜ ደግሞ ስትረሣ መቆየቷን ታሪክን በማጣቀስ አስታውሰው «የታሪክ ሂደት በዚህ በእኛ ትውልድና መንግሥት እንደገና ተፈጥሮ ኢትዮጵያ የተሟላች ሐገር እንደምትሆን አንጠራጠርም» ብለዋል።</p>

<p>«ወያኔ/ ኢሕአዴግ የባሕር በር ጥያቄን ማንሣት ጦርነት ናፋቂነት ነው ይለናል፣ መዋጋት ብቻ ሣይሆን ጦርነትን መሥራት እንችላለን በማለት በትዕቢት የሚመፃደቀው ወያኔ ዕውን እኛን በጦረኝነት የመክሰስ የሞራል ብቃት አለው?» በማለት የቀጠሉት የኢዴፓ ፀሐፊ «አዎ በእርግጥ አባቶቻችን ለባሕር በራቸው በጦር ሜዳ ላይ አጥንታቸውን ከስክሰዋል። ደማቸውን አፍስሰዋል። ጦርነት በዚያ ዘመን ዓለም የተቀበለው ብቸኛ የትግል ስልት ነበረና በዚያ የአባቶቻችን መስዋዕትነት እንኮራለን፣ እንመካለን፣ ነገር ግን የእነሱና የኛ ዘመን ትውልድ እንደ መሆናችን መጠን የዛሬው ፍላጐታችን በጦር ሜዳ ሣይሆን በታሪክ፣ በሕግ፣ በዲፕሎማሲና በፖለቲካ የሰላም አርበኛ መሆን ነው። ግን ለምንድን ነው ለባድመና ለዛላአንበሳ ቁራሽ መሬት የነፍጠኛ መዝሙር የሚለውን ቀረርቶና ፉከራ ከጣለበት አንስቶ እየፎከረ በሺዎች የሚቆጠሩ ልጆቻችንን የጦርነት ሰለባ ያደረገው፤ ወያኔ ኢሕአዴግ ዛሬ የኢትዮጵያ የባሕር በር ጥያቄ ሲነሣ የሰላም ባሕታዊ ለመሆን የሚፈልገው ለምንድን ነው?» በማለት ጠይቀው «እኛ የባሕር በር ባለቤትነታችንን ለማስከበር ወያኔ ኢሕአደግን አዋጋን ወይንም ተዋጋልን አላልነውም። ጥያቄያችን ተጨባጭ፣ ታሪካዊና ህጋዊ መረጃዎቻችንን ይዞ በዓለም ችሎት ፊት በሕግና በዲፕሎማሲ እንዲከራከርልን ነበር፤ ይህንን ለማድረግ ግን ዕምነቱም ሆነ ማንነቱ አልፈቀደም። በዚህም ምክንያት የባህር በር ባለቤትነቷን ለማስከበር ከበቂ በላይ የሕግና የታሪክ መረጃዎች ያሏት ሐገራችን በታሪኳ ለመጀመሪያ ጊዜ ጥያቄዋን የሚያቀርብላት መንግስት እንኳን ያጣች ዕድለ ቢስ ሐገር ሆነች። መንግስትሽ ነኝ የሚላት ወያኔ ኢሕአዴግ ከእሷ ጥቅም ይልቅ ከሻዕቢያ ጋር በጫካ ለገባው ስምምነትና ለታሪካዊ ጠላቶቿ ፍላጐትና ሴራ ተንበርካኪ መሆንን መረጠ» በማለት ገዢውን ፓርቲ ኮንነዋል፤ የባህር በር ጥያቄ የተረሣና ያበቃለት ነው የሚለውንና በኢሕአዴግ የሚነገረውን አጉል ምኞት ነው በማለት ያጣጣሉት አቶ ልደቱ አያሌው የባሕር በር ጥያቄው መቼውንም ቢሆን አንረሣውም ብለዋል፣ ስብሰባውን ለማሠናከል የፈቃድ ጥያቄውን በማዘግየት፤ ፖስተሮችን በመቅደድ አፍራሽ ፕሮፓጋንዳ በመንዛት በፓርቲያቸው ላይ መዘመቱንም ሣይገልፁ አላለፉም።</p>

<p>የፓርቲው ሊቀመንበር ዶ/ር አድማሱ ገበየሁ ባሰሙት ሰፋ ያለ ንግግር በርካታ ታሪካዊ ጭብጦችን በመዳሰስ ስለአሰብ ወደብ የሚደረገው ክርክር በሰነዶች የተደገፈ ነው የሚል በዝርዝር በማስቀመጥ የተሰብሳቢውን ግንዛቤ የሚያሰፋ ንግግር አድርገዋል።</p>

<p>«በርካታ የታሪክ መረጃዎች የሚያረጋግጡት ኤርትራ የኢትዮጵያ አካል መሆኗን ብቻ ሳይሆን የኢትዮጵያዊነትና ዋና መሠረትና መግለጫ መሆኗን ነው። ቅኝ ገዢዎችና ተስፋፊዎች አገራችንን ለመውረር ባሕራችንን መቆናጠጥ እስከቻለችበት 1890 ድረስ ኤርትራ በሚባል ስም የሚጠራ አገር አልነበረም፤ ዛሬ ኤርትራ የሚባለው አገር «ባህረ ምድር» የሚል መጠሪያ ኖሮት የኢትዮጵያ አካል እንደ ነበር ከወዲያም ከወዲህም ያለን ወገኖች የማንክደው የታሪክ ሐቅ ነው» በማለት ታሪክን መለስ ብለው ያስታወሱት ዶ/ር አድማሱ ገበየሁ አምና አልጀርስ ላይ በኢትዮጵያና በኤርትራ መካከል የተደረገውን ስምምነት በተመለከተ ሲናገሩ፦</p>

<p>«ታህሳስ 3 ቀን 1993 ዓ.ም የተደረገውን የአልጀርሱን ስምምነት መሠረት አድርጎ በኢትዮጵያና በኤርትራ መካከል በመደረግ ላይ ያለው ድንበርን የማካለል ስምምነት የኢትዮጵያን ሕዝብ መብትና ጥቅም በጭፍን ለኤርትራ አሣልፎ የሚሠጥ ነው፤ የኢትዮጵያ ሕዝብ በራሱ ጉዳይ ላይ እንዳይነጋገርና እንዳይወስን መብቱ ታፍኖ ስምምነቱ ተግባራዊ እየሆነ ነው። የድንበር ማካለሉ ስምምነት መሠረት ያደረገው በአሁኑ ወቅት ኢትዮጵያን የማይመለከቱ፣ ሞተው በተቀበሩ እ.ኤ.አ በ1900፣ በ1902 እና በ1908 የተደረጉ የቅኝ ግዛት ውሎችን ነው» በማለት እነዚህ ውሎች ተመጣጣኝ ባልሆኑ ወገኖች መካከል የተደረጉ ውሎች በመሆናቸው፣ እንዲሁም ጣሊያን በ1928 ዓ.ም ኢትዮጵያን ስትወር መፍረሱንና ከዚያም በኋላ የተደረገ ውል አለመሆኑ አብራርተዋል፤ የአባይ ውሃን በተመለከተም በ1902 ዓ.ም በዳግማዊ አጼ ምኒልክና በቅኝ ገዢዋ እንግሊዝ መካከል የተደረገ ውል መኖሩን ያስታወሱት ዶ/ር አድማሱ ገበየሁ ይህም ውል ተመጣጣኝ ባልሆኑ ኃይሎች መካከል የተደረገ ስምምነት ስለሆነ ተቀባይነት የለውም ብለዋል፤ በኤርትራ ጉዳይ ከጣሊያን ጋር የተደረጉ ስምምነቶች በማስረጃ ማቅረቡና መቀበሉ፣ በአባይ ውሃ ላይ የተደረገውንም ስምምነት ተመሣሣይ መቀበል በመሆኑ ኢትዮጵያ በአባይ ውሃ ላይ የማዘዝ መብቷንም የሚያሣጣ ነው ብለዋል።</p>

<p>ኤርትራ ሁለተኛው የዓለም ጦርነት ከተጠናቀቀ በኋላ ከኢጣሊያ ቅኝ ግዛት በመውጣት በእንግሊዝ ወታደራዊ አስተዳደር ስር መቆየቷን ያስታውሱት የኢዴፓ ሊቀመንበር በመጨረሻም የኤርትራን ዘላቂ ዕድል ለመወሰን በተደረገው ጥረት ኢጣሊያ ጭምር ለኢትዮጵያ የባሕር በር እንደሚያስፈልግ መስማማቷን ከታሪክ አስታውሰዋል። ፈረንሣይ፣ እንግሊዝ፣ አሜሪካ፣ የተባበሩት መንግሥታት ድርጅት ኢትዮጵያ የባሕር በር እንዲኖራት እንዲያውም ደጋዎቹ የኤርትራ አካባቢዎች ወደ ኢትዮጵያ እንዲካለሉ የውሣኔ ሃሳብ ማቅረባቸውን ዶ/ር አድማሱ ቀንና ዓመተ ምሕረቱን እየጠቀሱ በዝርዝር አሣይተዋል፤ በዚያን ወቅት የኢትዮጵያ የባሕር በር የማግኘት ጉዳይ ጨርሶውንም ለጥያቄ የማይቀርብ እንደነበርም አስታውሰዋል።</p>

<p>«የአልጀርሱ ስምምነት የእኛን ትውልድ ብቻ ሣይሆን የሚከተሉትን ትውልዶች ሁሉ ከጉዳት ላይ ይጥላል፤ ይህ ስምምነት ኢትዮጵያ ከግዛቷ ላይ መሬት ቆርሣ ለኤርትራ እንድታስረክብ ያስገድዳታል፣ በውጤቱም 66 ሚሊዮን ሕዝብ የሚኖርባትን አገር ዙሪያዋን በየብስ የተከበበች ወደብ አልባ አገር ያደረጋል» በማለት ያሣሠቡት ዶ/ር አድማሱ ገበየሁ በዚህም ሐገሪቱ ኢኮኖሚዋ በባሰ ደረጃ እንደሚደቅ፣ ከድህነት የመውጣት ተስፋችንም የጨለመ ነው ብለዋል። ሲቀጥሉም «በተጨማሪም አገራችን ይህንን የአልጀርስ ስምምነት በዓለም አቀፍ ሕግነት ከተቀበለች በተመሣሣይ ሁኔታ ሌላ ታላቅ ብሔራዊ ጥቅሟን ታጣለች፣ ይኸውም እ/ኤ/አ በ1902 ዓ/ም በተመሣሣይ ሁኔታ ከእንግሊዝ መንግሥት ጋር በገባችው ስምምነት መሠረት ከእንግዲህ ወዲህ ሱዳንና ግብፅን ሣታስፈቅድ የአባይን ውሃ የመጠቀም መብቷን ታጣለች፤ ይህ ለዚህ ትውልድ ቀላል ውርደትና መከራ አይደለም» ብለዋል። አሰብ ወደ ኢትዮጵያ ከተመለሰ በኋላ የፈሠሠውን የሐገር ሐብት አስታውሰዋል፤ የራሳችንን ወደብ አሣልፈን ባንሰጥ ኖሮ የሁላችንንም ቤት እያንኳኳ ያለው ድህነት አሁን የደረሰበት አስከፊ ደረጃ አይደርስም ነበር ሲሉ ገልፀዋል።</p>

<p>እንዲህ ባለ ታላቅ ሐገራዊ ጉዳይ በሉዓላዊነት ላይ ከአንድ ፓርቲ የተውጣጣ መንግሥት የመወሰን ስልጣን እንደሌለውም ጠቁመው መታየት ያለበት በሕዝቡ ውሳኔ እንደሆነም አስምረውበታል። ይህም በዓለም አቀፍ ደረጃ እየተለመደ የመጣ አሠራር መሆኑንም አስረድተዋል።</p>

<p>ዶ/ር አድማስ ገበየሁ በመጨረሻም ለሕዝብ ተወካዮች ም/ቤት አባላትና ለተባበሩት መንግስታት ድርጅት ጥሪ አቅርበዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ የካቲት 6 ቀን 1994</a></p>

</body>
</html>	














