<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መሐመድ ሳህኑን አዲስ አበባ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መሐመድ ሳህኑን አዲስ አበባ ገቡ</h1>


<p>የተመድ ዋና ፀሐፊ ልዩ ልዑክ አምባሳደር መሐመድ ሳህኑን ለሁለተኛ ጊዜ ወደ ኢትዮጵያና ኤርትራ መጥተዋል። አልጄሪያዊው ዲፕሎማት መሐመድ ሳህኑን ምን ይዘው እንደመጡ በይፋ የታወቀና የተገለፀ ነገር ባይኖርም ጉዞው ሁለቱም ወገኖች ተኩስ እንዲያቆሙና የአአድን የሰላም ሃሳብ ተግባራዊ እንዲያደርጉ ለማግባባት መሆኑን በዘገቦች ተመልክቷል።</p>

<p>ከኒውዮርክ ተነስተው ባለፈው ሐሙስ ፈረንሳይ ፓሪስ በመግባት በጉዳዩ ላይ ከወቅቱ የአአድ ሊቀመንበር ፕሬዝዳንት ብሌዝ ካምፓዎሬ ጋር የተነጋገሩት መሐመድ ሳሁኑን ቅዳሜ ምሽት አስመራ ገብተዋል። በአስመራ ቆይታቸው ከትናንት በስቲያ ሰኞ ከፕሬዝዳንት ኢሳያስ አፈወርቂና ከሌሎች የኤርትራ ባለስልጣናት ጋር የተወያዩ ቢሆንም በምን ላይ እንደተወያዩና ምን ውጤት ላይ እንደደረሱ ለጋዜጠኞች በዝርዝር መግለጫ ከመስጠት ተቆጥበዋል። ይሁንና ትንናት ማምሻውን ከአስመራ ሲነሱ 11 ወራት የዘለቀው ውዝግብ ሰላማዊ መፍትሔ እንደሚያገኝ ያላቸውን እምነት ገልፀው ከኤርትራ ባለስልጣናት ጋር ያደረጉት ውይይትም ቀና እንደነበር አስረድተዋል።</p>

<p>መሐመስ ሳህኑን ለተመሳሳይ ተልዕኮ በትንናትናው ዕለት አዲስ አበባ የገቡ ሲሆን በዛሬው ዕለት ከጠ/ሚኒስትር መለስ ዜናዊና ከውጭ ጉዳይ ሚ/ር ስዩም መስፍን ጋር እንደሚወያዩ የተሰራጨው ዘገባ ያስረዳል። የኮፊ አናን ልዩ ልዑክ የሆኑት መሐመድ ሳህኑን ወደ ሁለቱም አገራት ጉዞ ከመጀመራቸው በፊት ሁለቱም መንግሥታት በቃል አቀባዮቻቸው በኩል የአምባሳደሩ ሳሕኑን ጉዞ በተመለከተ አስተያየት ሰጥተዋል።</p>

<p>የኢትዮጵያ መንግስት ቃል አቀባይ ወ/ት ሰሎሜ ታደሰ መንግስታቸው ከመሐመድ ሳህኑን ጋር ለመነጋገር ዝግጁ መሆኑን ገልፀው ሆኖም የኢትዮጵያ መንግስት አቋም የፀናና ማናቸውም ሽምግልና የሚለውጠው አለመሆኑን መናገራቸው ታውቋል። የኤርትራው ቃል አቀባይ የማነ ገ/መስቀል በበኩላቸው የተናገሩት የመሐመድ ሳህኑን ጉዞ በደስታ እንደሚቀበሉት ከመናገራቸው በላይ የኤርትራ መንግስት ተኩስ ለማቆም ዝግጁ መሆኑን ገልፀዋል።</p>

<p>አምባሳደር ሳህኑን ጉዞአቸው ውጤታማ ከሆነ እንደገና ወደ ኒውዮርክ ከበረሩ በኋላ የፊታችን ቅዳሜ ወደ አስመራ፣ በማግስቱ እሁድ ደግሞ ወደ አዲስ አበባ በድጋሚ የሚመጡ መሆናቸውም ታውቋል። የአአድ የሰላም ሃሳብ ጦነቱ እንደገና ከመቀስቀሱና እልቂት ከመከተሉ በፊት የቀረበ በመሆኑ ዛሬ ያንን መቀበልና ለተግባራዊነት መንቀሳቀሱ ኢትዮጵያን የሚጎዳት መሆኑ ይታወቃል።</p>

<p>ይህ በእንዲህ እንዳለ የአሜሪካ መንግሥት ከትናንት በስቲያ ሚያዝያ 18/91 ዓ.ም አፍሪካ ውስጥ የሚገኙ የአሜሪካ ዲፕሎማቶች ግጭቱን አስመልክቶ ባሰራጨው መግለጫ «የአሜሪካ መንግሥት ቅድሚያ የሚሰጠው የተኩስ አቁም እርምጃ ነው። ተኩስ ለማቆም የሚቀርብ ምንም ዓይነት ቅድመ ሁኔታ ተቀባይነት አይኖረውም» ሲል ኤርትራ ከባድመ ሽንፈት ወዲህ ስታነቃንቀው የከረመችውን አቋም የሚደግፍ መግለጫ አውጥቷል። የአሜሪካ መንግሥት በአአድ የቀረበውን የሰላም ሃሳብ እንደሚደግፍ የሚያስረዳው ይኼው መግለጫ ሁለቱም ወገኖች ተኩስ እንዲያቆሙ የሚጠይቅ መሆኑን ገልፆ፣ ሁለቱም ወገኖች ከአጨቃጫቂው ክልል ሰራዊታቸውን እንዲያርቁ የሚጠይቅ መሆኑንም መግለጫው አመልክቷል። በአሜሪካ ውጭ ጉዳይ ሚ/ር ማድሊን ኦልብራይት ስም የተበተነው ይህ መግለጫ አፍሪካ ውስጥ ለሚኖሩ አሜሪካውያን ዲፕሎማቶች በሙሉ እንዲደርሳቸው መደረጉም ታውቋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 20 ቀን 1991</a></p>

</body>
</html>	
