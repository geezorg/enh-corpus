<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተሰው ፓይለቶች የቀብር ሥነ-ሥርዓት ተፈፀመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተሰው ፓይለቶች የቀብር ሥነ-ሥርዓት ተፈፀመ</h1>


<p>የኢትዮ-ኤርትራ ግጭት ከተከሰተ ወዲህ ግዳጃቸውን በመፈፀም ላይ ሳሉ በደረሰባቸው አደጋ ሕይወታቸው ያለፈው ሶስት የአየር ኃይል አብራሪዎች ባሳለፍነው ሳምንት የቀብራቸው ሥ/ሥርዓት ተፈጽሟል።</p>

<p>ሐሙስ ሚያዝያ 21 ቀን 1991 ዓ.ም የቀብራቸው ሥ/ሥርዓት የተፈፀመው አብራሪዎች በቡሬ ግንባር ግዳጃቸውን በመወጣት ላይ ሳሉ የተሰው መሆናቸውን በዕለቱ በቀብሩ ሥነ-ሥርዓት ላይ የተነበበው የሕይወት ታሪካቸው ያስረዳል። የአብራሪዎቹ የቀብር ሥርዓት ደ/ዘይት በሚገኘው ቅዱስ ሩፋኤል ቤ/ክርስቲያን በተፈፀመበት ወቅት ሟቾቹ በየትኛው ግንባር መቼ እንደሞቱ በተናጠል የተገለፀ ዝርዝር አለመኖሩ ታውቋል።</p>

<p>በዕለቱ የቀብር ሥርዓታቸው የተፈፀመው 1ኛ/ ሻለቃ በሪሁን ኪዳኔ 2ኛ/ ሻ/ል በልሁ ዋሲሁን 3ኛ/ መ/አለቃ አበራ ወርቅነህ ናቸው። በቀብሩ ሥርዓት ላይ ስለአሟሟታቸውና ስለተሰውበት ስፍራ በትክክል የተገለፀ ነገር ባይኖርም ሻለቃ በሪሁን ኪዳኔ እና ሻ/ል በልሁ ዋሲሁን በየካቲት ወር መጀመሪያ በቡሬ ግንባር ተመታ በወደቀችው ኤም.አይ. ሄሊኮፕተር ውስጥ በአብራሪነትና በተኳሽነት የነበሩ መሆናቸውን የአየር ኃይል ምንጮች ያብራራሉ። እነዚህ ግዳጃቸውን በጀግንነት ሲፈጽሙ ስለሃገራቸውና ስለወገናቸው የተሰውት የአየር ኃይል ባለሙያዎች ሻ/ል በልሁ በአብራሪነት ሻለቃ በሪሁን ደግሞ በተኳሽነት ግዳጅ ላይ እንደነበሩ ይገልፃሉ። ሻ/ል በልሁ ዋስይሁን በቀድሞው የኢትዮጵያ አየር ኃይል ውስጥም አብራሪ የነበሩ ሲሆን፣ ሻለቃ በሪሁን ኪዳኔ ደግሞ የኢሕአዴግ ታጋይ የነበሩና በኋላም ወደ አየር ኃይል የተቀላቀሉ መሆናቸው ተመልክቷል።</p>

<p>በዚሁ ዕለት ማለትም ሚያዝያ 21/91 የቀብር ሥነሥርዓታቸው የተፈፀመው ሌላኛው አብራሪ መ/አለቃ አበራ ወርቅነህ ሲሆኑ እርሳቸው የትና መቼ እንዲሁም በምን ሁኔታ ሕይወታቸው እንዳለፈ በትክክል ለማወቅ አልተቻለም። እኚህ የበረራ ባለሙያ ከባድመ ድል ወዲህ በአ/አበባ ከተማ የታዩና ከትንሳኤ /ፋሲካ/ በዓል አንድ ሳምንት አስቀድሞ ከቤተሰቦቻቸው ጋር መገናኘታቸውም የቅርብ ምንጮች ይገልፃሉ።</p>

<p>ሚያዝያ 12/91 አርባምንጭ ከተማ ከተከሰከሱት አውሮፕላኖች ጋር ሲያለማምዱ አብረው ተከስክሰው ይሆን የሚል ጥርጣሬ ቢኖርም በዚህ በአርባ ምንጭ አደጋ ከሁለቱ ተለማማጅ አብራሪዎች ውጭ ምንም የበረራ ባለሙያ አለመጎዳቱን የአየር ኃይል ምንጮች ይናገራሉ።</p>

<p>የመጀመሪያና የ2ኛ ደረጃ ትምህርታቸውን በአምሐ ደስታ እና በተፈሪ መኮንን ት/ቤት የተከታተሉት እኚሁ አብራሪ በ1977 ለበረራ ትምህርት ወደ ሶቪየት ሕብረት ተልከው በ1980 የበረራ ትምህርታቸውን አጠናቀው የመጡ መሆናቸውም ታውቋል። ሻዕቢያ ኤርትራን ከወረረ ወዲህ በተደረገው ጥሪ መሠረት ወደሃገር የተመለሱ መሆናቸውም ታውቋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 27 ቀን 1991</a></p>

</body>
</html>	
