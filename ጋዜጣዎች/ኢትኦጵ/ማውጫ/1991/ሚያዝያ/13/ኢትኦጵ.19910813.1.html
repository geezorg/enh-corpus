<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ በባድመ በኩል ልትወረን ነው!»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ በባድመ በኩል ልትወረን ነው!»</h1>

<p class="align-right">ፕሬዝዳንት ኢሣያስ</p>


<p>የኢትዮጵያ ጦር ኃይል በሰሜን ምዕራብ አቅጣጫ በመንቀሳቀስ ይዞታውን ወደ ባድመ ሜዳዎች በማስፋት የኤርትራን ግዛት ቆርሶ ለመውሰድ እየተንቀሳቀሰ ነው ሲሉ ፕሬዝዳንት ኢሳያስ ከሰሱ።</p>

<p>ፕሬዝዳንት ኢሳያስ አፈወርቂ ለአሜሪካ ድምፅ ራዲዮ የእንግሊዘኛው ቋንቋ ዘጋቢ እንደገለፁት ኢትዮጵያ ኤርትራን ግዛት ለመውረር በመንቀሳቀስ ላይ ትገኛለች ብለዋል። ከትላንት በስቲያ ሰኞ ምሽት የተደመጠው ይኸው ኢሳያስን የጠቀሰው ዘገባ ጨምሮ እንዳረጋገጠው ኢትዮጵያ የኤርትራን ግዛት ለመውረር የምትንቀሳቀሰው በሰሜን ምዕራብ አቅጣጫ በባድመ ሜዳዎች በኩል ነው።</p>

<p>ኢትዮጵያ ባድመን የካቲት 19/91 ሙሉ በሙሉ ከሻዕቢያ ጦር መዳፍ ነፃ ካወጣች በኋላ ውጊያዎች በዛላንበሳና ጾረና አካባቢዎች ሲካሄዱ መቆየታቸው ይታወሳል። በእነዚህ በሁለት ግንባሮች የተካሄዱት ውጊያዎች ከመሬቱ ገጽ አስቸጋሪነት የተነሳ ለእግረኛው አጥቂ የኢትዮጵያ ጦርም ሆነ የአየር ድጋፍ ለሚያደርገው አየር ኃይላችን አመቺ ስላልነበር ተጠቃሽ ቦታዎችን በብዙዎች እንደተጠበቀውና እንደተገመተው በቀላሉ መያዝ አልተቻለም።</p>

<p>በተያያዘ ዜና የኤርትራው ፕ/ት ኢሳያስ አፈወርቂ ግጭቱን በማስመልከት ለዚምባቡዌ ፕ/ር ሮበርት ሙጋቤ ልዩ መልዕክት መላካቸውን የኤርትራ ሬድዮ ትላንት ማለዳ ዘግቧል። ባለፈው ቅዳሜ ሚያዝያ 9/91 ከፕ/ት ኢሳያስ የተላከውን ደብዳቤ ለፕ/ት ሮበርት ገብርኤል ሙጋቤ ያስረከቡት በኤርትራ የውጭ ጉዳይ ሚ/ር የአውሮፓና የሰሜን አሜሪካ ጉዳዮች ኃላፊ አቶ ዓምደ ሚካኤል ካሕሳይ መሆናቸውን መረዳት ተችሏል። የተላከው ልዩ መልዕክት ግጭቱን የተመለከተ መሆኑ ከመነገሩ ውጪ የመልዕክቱ ዋና መንፈስ በምን ላይ ያተኮረ እንደሆነ አልታወቀም። ይሁንና ኢትዮጵያ አአድ ያቀረበውን የሰላም ሐሳብ በአስቸኳይ እንድትቀበልና ጦርነቱ እንዲቆምላቸው መማፀናቸው ሳይሆን እንዳልቀረ ተገምቷል።</p>

<p>በሌላ ዜና የኤርትራው ፕ/ር ኢሳያስ አፈወርቂ ከሱዳኑ ፕ/ት ጄኔራል ዑመር አልበሽር ጋር ሊቢያ ውስጥ መወያየታቸውን ዜና ዘገቦች ይፋ ሲያደርጉ ኢሳያስ አፈወርቂም ይህንኑ አረጋግጠዋል። በሳሕል ሳህራ አገራት ስብሰባ ላይ የተገኙት የሁለቱ አገር መሪዎች በሁለቱ አገራት መካከል የተፈጠረውን ችግር በጋራ መፍታት በሚቻልበት ሁኔታ ላይ የውጭ ጉዳይ ሚኒስትሮችም የሚገኙበት ይሆናል። ይህ ሁሉ በሊቢያ አማካኝነት የሚደረግ ግፊት ሲሆን አላማውም ቢያንስ ሱዳን በኢትዮ ኤርትራ ግጭት ገለልተኛ እንድትሆን ከተቻለም ከኤርትራ ጋር አብራ ኢትዮጵያን በተዘዋዋሪ እንድትወጋ የታሰበ መሆኑ የፖለቲካ ምሁራንን የጋራ ግንዛቤ ያገኘ ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 13 ቀን 1991</a></p>

</body>
</html>	
