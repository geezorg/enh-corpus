<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአፓ በወቅታዊ ጉዳይ ላይ አዲስ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሕአፓ በወቅታዊ ጉዳይ ላይ አዲስ መግለጫ አወጣ</h1>


<p>«በወያኔ አፈቀላጤ አማካይነት ኢሕአፓን ከአሜሪካ ድምፅ ሬድዮ ጋር በማጣመር በኤርትራ ደጋፊነት (ጠበቃነት) በይፋ ለመወንጀል የተሞከረው እየተካሄዱ ካሉት የስም ማጥፋት ዘመቻዎች አንደኛው ነው። የወያኔ ዘመቻ በተጨባጭ በአገር ቤት በተወሰኑ ክልሎች ከሚካሄዱና እየተካሄዱ ካሉ ፀረ-ኢሕአፓ እርምጃዎች ጋር የተቀነባበረ ነው» በማለት የኢትዮጵያ ሕዝብ አብዮታዊ ፓርቲ /ኢሕአፓ/ መግለጫ አወጣ።</p>

<p>የመንግስት ቃል አቀባይ ወ/ት ሰሎሜ ታደሰ በቅርቡ ለ«ሪፖርተር» ጋዜጣ በሰጡት ቃለ ምልልስ የአሜሪካ ድምፅ ሬድዮ ኃላፊዎችንና ኢሕአፓን በጋራ አፍቃሪ ሻዕቢያ አድርገው ማቅረባቸው ሲታወስ ኢሕአፓም ይንን መግለጫ ያወጣው ከዚሁ በመነሳት መሆኑን ከመግለጫው ለመረዳት ተችሏል።</p>

<p>«አያ ጅቦ ሳታማሃኝ ብላኝ» በሚል ርዕስ ኢሕአፓ ባወጣው በዚህ መግለጫ ኢሕአፓን ለማጥላላት የሚደረገውን ዘመቻ ከመንቀፉም በላይ «ኢሕአፓ በአገር ወዳድነትም ሆነ ኢትዮጵያዊ መስክ ከወያኔ ምንም የሚማረው ካለመኖሩ ሌላ አገራችንን ያዳከመና ማንነቷን የካደ ወያኔ ድንገት ለተራ ፖለቲካ ሲል ኢትዮጵያዊ ነኝ ስላለ ኢትዮጵያዊነት በወያኔ ሊለካ ወይም መመዘኛ ሊሰጠው እንደማይችል ያውቃል» በማለት የቀጠለው መግለጫ የወያኔ /ኢህአዴግ/ የአሁኑ ጉዞ አገራዊ ጥቅማቸውን ለመጠበቅ ሳይሆን የስልጣን ዘመኑን ለማራዘም ነው ሲል ተችቷል። ባድመና ሌሎች አካባቢዎች በሻዕቢያ ጦር ከተያዙበት ጀምሮ አቋሙን ግልፅ ለማድረግ በርካታ መግለጫ ማውጣቱንም አስታውሷል።</p>

<p>«የኢትዮጵያ መሰረታዊ ጥቅምና ክብር ወያኔ ስልጣን ከያዘ ጀምሮ የተደፈረ በመሆኑ የባድመ ቀውስ የመጀመሪያው አልነበረም። በኢትዮጵያ በኤርትራ መሐል የነበረውን ግንኙነት ትክክል አለመሆኑና ኢትዮጵያን እየጎዳ መሆኑ ሲገለፅ አረፋ እየደፈቀ አሌ የሚለውና ተናጋሪውን ለከርቸሌና ለባሰም ስቃይ ይዳር የነበረው ወያኔ እንጂ ሌላ ምንም አልነበረም። የግማሽ መላጣ ግማሽ ጎፈሬ ፖሊሲ ተወግዶ ከኤርትራ ጋር ያለው ግንኙነት አግባብ ባለው መንገድ ይሁን እያለ ሲጮህ የነበረ ኢትዮጵያዊ ሁሉ በትምክህተኝነት ሲከሰስ እንደነበር የምንረሳው አይደለም» በማለት ትናንት ወያኔ ለኤርትራውያን ምን ያህል ጥብቅና ይቆም እንደነበር አስታውሷል።</p>

<p>ዛሬም የፖለቲካ እስረኞች እንዲፈቱ የሚጠይቀው የኢሕአፓ መግለጫ፣ በመአሕድ አባላትና ደጋፊዎች ላይ እስከ 20 ዓመት የሚደርስ እስራት መበየኑንም አውግዟል። በእስር ላይ እያሉ ሕይወታቸው ያለፈውን አንጋፋ መምህር አቶ ከበደ ደስታንም አስታውሷል። ስልጣን ላይ ባለው የወያኔ/ኢሕአዴግ መንግስትና እንደ ኢሕአፓ ባሉት ተቃዋሚ ኃይሎች መካከል ብሔራዊ እርቅ ይወርዳል የሚለው የብዙዎች ተስፋ እየተሟጠጠ መምጣቱን በኢሕአፓና በወያኔ መካከል እየከረረ የመጣው ጥላቻ አመልካች እየሆነ ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 6 ቀን 1991</a></p>

</body>
</html>	
