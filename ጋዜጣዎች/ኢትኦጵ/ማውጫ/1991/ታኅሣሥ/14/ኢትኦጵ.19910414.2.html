<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዊዘርላንድ በአቶ ታምራት ላይ ተጨማሪ ማስረጃ ልትሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስዊዘርላንድ በአቶ ታምራት ላይ ተጨማሪ ማስረጃ ልትሰጥ ነው</h2>


<p>በቀድሞው ምክትል ጠቅላይ ሚኒስትርና የመከላከያ ሚኒስትር አቶ ታምራት ላይኔ ላይ ለተከፈተው ክስ የማስረጃ ማጠናከሪያ ይሆን ዘንድ ከኢሕአዴግ መንግሥት ጥያቄ የቀረበላት ስዊዘርላንድ ተጨማሪ የሁለተኛ ዙር ማስረጃዋን በዚህ ሣምንት እንደምትሰጥ የእንግሊዝ የዜና ድርጅት ሮይተር ያስተላለፈው ዜና ይፋ አደረገ። በታምራት ላይ ለሚካሄደው ምርመራ ተጨማሪ ሰነዶችን እንደሚሰጡ የስዊዘርላንድ ባለሥልጣናት ባለፈው ሰኞ ለዜና ሰዎች የሰጡት ቃል ያስረዳል።</p>

<p>የኢትዮጵያ ባለስልጣናት ባለፈው ኖቬምበር ወር 1997 ዓ.ም በቀድሞው ባለሥልጣን ታምራት ላይኔና በሌሎች አባሪዎቻቸው ላይ ክስ ለማቅረብ ምርመራ በሚያካሂዱበት ወቅት ተከሳሾቹ ከመንግሥት ገቢዎች የዘረፉትን ገንዘብ ለስዊዘርላንድ መንግሥት «ገንዘቡ ይመለስልን» የሚል ጥያቄ አቅርበው እንደነበር አይዘነጋም።</p>

<p>ስዊዘርላንድ ከባንክ ማስረጃዎችን የተወሰነውን ባለፈው መስከረም ወር ለኢትዮጵያ ማስረከቧ የሚታወስ ሲሆን ጉዳዩ በበቂ ሁኔታ ለመተግበሩ ማረጋገጫ የሚሆን ተጨማሪ ሰነድ በዚህ ሳምንት ኢትዮጵያ እንደሚገባ ከሮይተር ዘገባ ለመረዳት ተችሏል።</p>

<p>የፌዴራሉ ፍርድ ቤት አቶ ታምራት በጄኔቭ ባንክ በሌላ ግለሰብ ስም ያስቀመጡት 8 ሚሊዮን ዶላር እንዲመለስ የጠየቁ ሲሆን በዚህ ጉዳይ ላይ የስዊዝ ፖሊስ ቃል አቀባይ ገንዘቡ በቅርቡ ይመለሳል የሚል መግለጫ በቮይስ ኦፍ አሜሪካ የእንግሊዘኛው ሬድዮ ቃለ-ምልልስ ባለፈው ዓመት መስጠታቸው ይታወሳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታሕሣስ 14 ቀን 1991</a></p>

</body>
</html>	
