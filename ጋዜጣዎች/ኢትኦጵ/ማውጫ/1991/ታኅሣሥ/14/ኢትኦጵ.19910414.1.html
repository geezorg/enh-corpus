<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጀርመን እነጥላሁንን ላለማየት ወረቀት ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጀርመን እነጥላሁንን ላለማየት ወረቀት ተበተነ</h1>


<p>ገቢው ለጦርነት ለተፈናቀሉት ዜጐች እርዳታ የሚውል ነው የተባለ የሙዚያ ዝግጅት ታህሳስ 17/91 በጀርመን ቦን ከተማ የሚካሄድ ሲሆን በዚህ ዝግጅት ላይ የተጋበዙት እነጥላሁን ገሰሰ በሃገር ፍቅር ቴአትር ቤት በልምምድ ላይ መሆናቸው ታውቋል። በጀርመን ሃገር የተለያዩ ከተሞች ደግሞ የተቃውሞ ደብዳቤ ከትናንት በስቲያ ሰኞ ጀምሮ በመበተን ላይ ነው።</p>

<p>ታህሳስ 17/91 በቦን ከተማ በሚካሄደው የሙዚቃ ዝግጅት ላይ የተጋበዙት ድምፃውያን እነ ጥላሁን ገሰሰ የሃገር ፍቅር ቴአትር ልምምድ የጀመሩ ሲሆን ከነገ በስቲያ ዓርብ ጉዞ እንደሚጀምሩም ለማወቅ ተችሏል። ይህንን የሙዚቃ ዝግጅት በመቃወም ለስደተኛ ኢትዮጵያውያን ጀርመን ላይ የተበተነው ወረቀት በዚህ ሙዚቃ ላይ መገኘት ማለት የራሳችንን የስደተኝነት መብት በገዛ ራሳችን ሻርን ማለት ነው የሚል መልዕክት ይዟል። «በጀርመን ለምንገኝ ኢትዮጵያውያን ስደተኞች» በሚል የተላለፈው ሪ ከስደተኝነት መብት አኳያ የሚከተለውን መብት ይዟል። «...በዚህ ምሽት የሚደረገውን ማናቸውንም ንቅናቄ በቪዲዮ ቀርፀው ስደተኛው ከኛ ጐን ቆሟል በማለት ለፕሮፓጋንዳ መጠቀሚያ ከማድረጋቸው ሌላ እኛ በዚህ የምሽት ጭፋሮ ብንገኝ ከወያኔ መንግሥት ጋር ምንም ቅራኔ የሌለን መሆናችንን ስለምናረጋግጥ የተባበሩት መንግሥታት ሰብዓዊ መብት ኮሚሽን ያወጣውን የ1952 ጄኔቭ ኮንቬሽን ስምምነት አንቀጽ 29 ንዑስ አንቀጽ 3 መሻራችን ስለሆነ የስደተኛነት መብታችንን ስለምናጣ የምንኖርበትን አገር ለመልቀቅ እንገደዳለን» ይላል።</p>

<p>ይኼው ለስደተኛ ኢትዮጵያውያን የተበተነው ጥሪ እርቅ በመጠየቃችን በወያኔዎች ከሃዲዎች መባላችን ሳያንስ፣ ስደተኛነታችንንም ሊያሳጣን ስለሆነ ድምፃውያኑም ወደ ጀርመን እንዳይመጡብን የሚል ተማፅኖ ይዟል። ይህ በጀርመን የስደተኞች ጉዳይ ኮሚቴ የተበተነው መግለጫ ተዋግቶ የሚያዋጋን መሪ ካገኘን በገንዘባችን ብቻ ሳይሆን ሕይወታችንንም ለመስጠት ዝግጁ ነን የሚል መልዕክት ይዟል። በመጪው ቅዳሜ ቦን ላይ ይካሄዳል የተባለው የሙዚቃ ዝግጅት ከወዲሁ ብጥብጥ እንዳይፈጠርበት ስጋት የገባቸው ወገኖችም አልጠፉም። በዚህ ሙዚቃ ላይ ከጥላሁን ሌላ መሐሙድ አህመድና ታምራት ሞላ የሚገኙ መሆናቸው ሲታወቅ፣ ስደተኞቹ የመሐሙድና የታምራት መሄድ እንዳላስጨነቃቸውም የደረሰን ሪፖርት ያስረዳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታሕሣስ 14 ቀን 1991</a></p>

</body>
</html>	
