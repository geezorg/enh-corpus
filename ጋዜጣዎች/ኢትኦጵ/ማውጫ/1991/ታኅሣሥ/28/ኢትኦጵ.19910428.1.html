<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን ከስራና ከደመዎዝ እንዲታገዱ የተላለፈው መመሪያ ተፈፃሚ አልሆነም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራውያን ከስራና ከደመዎዝ እንዲታገዱ የተላለፈው መመሪያ ተፈፃሚ አልሆነም</h2>


<p>በኤርትራ ወረራ ጋር በተያያዘ ከሰኔ ወር/1990 ጀምሮ የግዳጅ እረፍት ወስደው ደሞዛቸውን ሲያገኙ የነበሩ ኤርትራውያን በሙሉ ደሞዛቸው እንዲቋረጥ፣ እንዲሁም በሥራ ላይ የሚገኙ ኤርትራውያንም በሙሉ ከስራ እንዲወጡና ሙሉ በሙሉ የስራ ውላቸው እንዲቋረጥ ታህሳስ 12/1991 መወሰኑ ይታወቃል። ይህ ከበላይ አካል የወረደው መመሪያ በአንዳንድ የልማት ድርጅቶች ውስጥ ተግባራዊ አለመሆኑ ሲታወቅ መመሪያው በልማት ድርጅቶች ላይ ብቻ ማተኮሩ ደግሞ ጥያቄዎችን ያስነሳና የርምጃውን ጐዶሎነት አመልካች ነው ተብሎለታል።</p>

<p>በሚኒስትርነት ማዕረግ የመንግሥት የልማት ድርጅቶች ተቆጣጣሪ ባለስልጣን ሥ/አስኪያጅ ፊርማ የወረደውን መመሪያ ተግባራዊ ለማድረግ ያልቻሉ ድርጅቶች ቁጥር ከግማሽ በላይ እንደሆነ ሲገመት የኢትዮጵያ ንግድ መርከብ፣ የሻይ ምርትና ገበያ ድርጅት፣ ቡና ላኪዎች ማሕበር እንዲሁም አዲስ ጐማ ከእነዚህ ውስጥ ለአብነት የሚጠቀሱ ሆነዋል።</p>

<p>ከአዲስ ጐማ ድርጅት የተገኙ መረጃዎች እንደሚያመለክቱት መመሪያውን ሙሉ በሙሉ ተግባራዊ አለማድረጉን ከወደዚያው የሚሾልኩ መረጃዎች ያስረዳሉ። በኢትዮጵያ ቡና ላኪዎች ማሕብር ውስጥም በ1990 ሰኔ ወር ላይ የግዳጅ ዕረፍት እንዲወጡ ከተደረጉ በኋላ በትውልድ ወይንም በጋብቻ ኢትዩጵያዊ የሆነ እንዲመለስ ነሐሴ 25/1990 የተላለፈውን መመሪያ መሰረት በማድረግ ወደ ስራ ከተመለሱ በኋላ፣ በአዲሱ መመሪያ መሠረት መወገድ ሲገባቸው አሁንም በስራ ላይ ያሉ መኖራቸው ታውቋል።</p>

<p>ከዚህ በላይ የተጠናከረውን ዘገባ የተሟላ ለማድረግ የሚመለከታቸውን ሥ/አስኪያጆች ለማነጋገር በተደጋጋሚ ያደረግነው ሙከራ አልተሳካም። በተላይ የሻይ ምርት ገበያ ድርጅት ሥ/አስኪያጅ «ከኢትኦጵ» ጋዜጣ የሚቀርብ ማናቸውም ጥያቄ እንደማይቀበሉና ምላሽ ለመስጠትም ፈቃደኛ እንዳልሆኑ በፀሐፊያቸው በኩል ከትናንት በስቲያ በስልክ አረጋግጠዋል።</p>

<p>እንኳንስ በጦርነት ሁኔታ ውስጥ ሆነን ይቅርና በሰላም ጊዜም ቢሆን የውጭ ሃገር ዜጐች ልዩ ሙያ የሚጠይቅ ሥራ ካልሆነ በቀር በመንግሥት ሥራ ላይ እንደማይሰሩ እየታወቀ የልማት ድርጅቶችን ባልያዙ በሚኒስቴር መ/ቤት የሚገኙ ኤርትራውያን በዝምታ ማየቱ እርምጃውን የተሟላ አላደረገውም የሚል ትችት አስከትሏል። ከዚህም ሌላ በበርካታ መስሪያ ቤቶች በሥ/አስኪያጅነት፣ በጠ/ሚ/ሩ ቢሮ በአማካሪነት፣ በውጭ ጉዳይና በመከላከያ ሚኒስቴር ያሉትን በተመለከተም የተወሰደ እርምጃ የለም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታህሳስ 28 ቀን 1991</a></p>

</body>
</html>	
