<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቁልቢ ገብርኤል ምሽት ድሬዳዋ ውስጥ ቦንብ ፈነዳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቁልቢ ገብርኤል ምሽት ድሬዳዋ ውስጥ ቦንብ ፈነዳ</h1>


<p>በየዓመቱ በከፍተኛ ድምቀት የሚከበረው የቁልቢ ገብርኤል በዓል በዋለበት ሰኞ ታህሳስ 19 ቀን 1991 ዓ.ም በድሬዳዋ ከተማ ልዩ ስሙ መጋላ ከፍተኛ 3 ቀበሌ 15 በሚገኘው አፖሎ ሆቴል አካባቢ ማንነቱ ካልታወቀ ግለሰብ በተወረወረ ቦንብ ጉዳት መድረሱን በስፍራው የሚገኘው የ«ኢትኦጵ» ሪፖርተር ትናንት ካስተላለፈው መልዕክት ለመረዳት ተችሏል።</p>

<p>የቁልቢ ገብርኤልን ዓመታዊ ንግስ ተከታትሎ ለመዘገብ ወደ ስፍራው የተጓዘው የጋዜጣው ሪፖርተር ያስተላለፈው ዘገባ እንደሚጠቁመው አደጋው የደረሰው ሰኞ ከምሽቱ 4 ሰዓት አካባቢ ሲሆን በተጣለው የቦንብ አደጋ ሁለት ሰዎች ሲሞቱ 16 የሚሆኑት ቀላልና ከባድ የመቁሰል አደጋ ደርሶባቸዋል።</p>

<p>ፖሊስ ምርመራውን በመቀጠል አደጋ ጣዮችን እየተከታተለ መሆኑን የገለፀልን ሪፖርተራችን አደጋው እንደተጣለ ወደ አካባቢው በማምራት ባጠናከረው ዜና መሠረት «ቦምቡን ወርውሯል» የተባለው ግለሰብ ሰውነቱ ተበጣጥሶ የራስ ቅሉና ከወገቡ በታችን ያለው አካሉ ለየቅል ተበታትኖ እንደተገኘ የተገለፀ ሲሆን ምናልባትም ከመወርወሩ በፊት እጁ ላይ ሳይፈነዳ እንዳልቀረ ያሰባሰበው አስተያየት እንደሚጠቁም ገልጿል።</p>

<p>ይህ አካላቱ በተለያየ ቦታ የተገነው ሟች አልባሌ ልብስና ጫማ መልበሱን የገለፀው ዘጋቢው በአካባቢው ከነበሩና ከአደጋው ከተረፉ ግለሰቦች ባሰባሰበው መረጃ ሟች በአለባበሳቸው የማያሳሙና ጥሩ አቋም የነበራቸው ሰዎች ጋር ማምሸቱ የተነገረ ሲሆን ሟቹ አደጋውን እንዲጥል በገንዘብ ኃይል ሳያባብሉት እንዳልቀረ ይገመታል።</p>

<p>ለ1991 ዓ.ም የቁልቢ ገብርኤል በዓል አከባበር በርካታ ሕዝብ ወደ አካባቢው የተጓዘ ሲሆን መንግስት የጠነከረ ጥበቃ በማድረጉ ሌላ ይህ ነው የማይባል የከበደ አደጋ ያልደረሰ ሲሆን በበዓሉ ምሽት በድሬዳዋ አፖሎ ሆቴል አካባቢ የተሰነዘረው ጥቃት በሌሎች አካባቢዎችም ሊሞከር ስለሚችል የሃገሪቱ የፀጥታ ኃይሎች የተጠናከረ ጥበቃ ማድረግ እንደሚኖርባቸው ሕዝቡ አስተያየቱን ሰጥቷል።</p>

<p>ሪፖርተራችን አክሎ እንደገለፀው በበዓሉ ቡራኬ ለመስጠት የተገኙት ብፁዕ አቡነ ጳውሎስ መሣሪያ በተጠመዱ ተሽከርካሪዎች ተከበው በስፍራው መገኘታቸው የእምነቱን ተከታዮች እንዳላስደሰተ ተገልጿል።</p>

<p>«ሁለት ቲ.አር የተጠመደባቸው ተሽከርካሪዎች ፊትና ኋላ አጅበዋቸው በአራት ላንድ ክሩዘር የደህንነት መኪናዎች እንዲሁም በሞተር ሳይክሎች ትራፊክ እየተዘጋ መጓዙ ከአንድ የእምነት መሪ የሚጠበቅ ሳይሆን የምድራውያን ንጉሶች ባሕሪ ነው» ያሉት በርካታ አማንያን መሆናቸውም ተገልጿል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታህሳስ 2 ቀን 1991</a></p>

</body>
</html>	
