<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አስራት ዛሬ ወደ አሜሪካ ይበራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕ/ር አስራት ዛሬ ወደ አሜሪካ ይበራሉ</h1>


<h2 class="align-center">ፕ/ር መስፍን ከሆስፒታል ወጡ</h2>



<p>ከሰኔ 29/1985 ጀምሮ ላለፉት 4 ዓመት ከ6 ወራት በእስርና በበሽታ ሲማቅቁ የነበሩት ፕሮፌሰር አስራት ወልደየስ ለከፍተኛ ሕክምና ባለፈው እሁድ ወደ ለንደን መብረራቸው ሲታወቅ፣ በለንደን ነዋሪ የሆኑ ኢትዮጵያውያን ደማቅ አቀባበል ያደረጉላቸው መሆኑ ታውቋል። የእንግሊዝ መንግሥትም በፕሮፌሰር አስራት መፈታት ደስታውን ገልጿል።</p>

<p>የፌዴራሉ መግንሥት አቃቤ ሕግ በፕሮፌሰር አስራት የጤንነት ሁኔታ መባባስ ሳቢያ ለጊዜው ክሱን አቋርጫለሁ በማለት መግለጫ በሰጠ ማግስት ታህሳስ 18/91 ወደ እንግሊዝ ሃገር የበረሩት ፕሮፌሰር አስራት ወልደየስ በዛሬው ዕለት ከለንደን ወደ አሜሪካ ቴክሳስ በመብረር ሕክምናቸውን በዚያው እንደሚከታተሉ ማወቅ ተችሏል። እስከ ትናንት ድረስ በለንደን ከተማ «ዊልንግተን» በተባለ ሆስፒታል ውስጥ በሕክምና ላይ የነበሩት ፕ/ር አስራት ወልደየስ እሁድ በኢትዮጵያ ሰዓት አቆጣጠር ከለሊቱ 5 ሰዓት ለንደን ሲገቡ በኢትዮጵያውያን ደማቅ አቀባበል የተደረገላቸው ከመሆኑም ባሻገር የእንግሊዝ መንግሥት የውጭ ጉዳይ ሚኒስትር ሚስተር ቶኒ ሎይድ በፕሮፌሰሩ መፈታት ደስታቸውን በዚሁ ዕለት ገልፀዋል። ሚስተር ቶኒ ሎይድ እርምጃው የኢትዮጵያ መንግሥት ለሰብዓዊ መብቶች መከበር ያለውን አሳቢነት ያሳያል ሲሉም አድንቀዋል። አበባና ሻማ በመያዝ ሆስፒታሉ ግቢ ድረስ በመሄድ አቀባበል ያደረገላቸውን ኢትዮጵያዊ ፕሮፌሰር አስራት ወ/የስ ሁሉንም ተዘዋውረው በመጨበጥ ምስጋናቸውን አቅርበዋል።</p>

<p>ይህ በእንዲህ እንዳለ የቀድሞው የኢትዮጵያ ሰብዓዊ መብቶች ጉባኤ ሊ/መንበርና በአሁኑ ወቅት በዚሁ ድርጅት ውስጥ ስራ አስፈፃሚ አባል የሆኑት ፕሮፌሰር መስፍን ወ/ማርያም ለ12 ቀናት ያህል በድንገት በጠና ታመው በለንደን ውስጥ ሕክምና ሲከታተሉ ቆይተው ከትናንት በስቲያ ሰኞ ዕለት ተሽሏቸው ከሆስፒታል መውጣታቸውን የጀርመን ድምጽ ሬዲዮ ትናንት ምሽት ዘግቧል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታህሳስ 21 ቀን 1991</a></p>

</body>
</html>	
