<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ ጥላሁን ገሰሰ ከወዲሁ በጀርመን ተቃውሞ ገጠማቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነ ጥላሁን ገሰሰ ከወዲሁ በጀርመን ተቃውሞ ገጠማቸው</h1>


<p>ገቢው በጦርነት ለተጐዱ ወገኖቻችን የሚውል ነው የተባለለት የሙዚቃ ዝግጅት ታህሣስ 17/91 በጀርመን ሃገር ቦን ከተማ ውስጥ እንደሚካሄድ በጀርመን ሃገር ነዋሪ ለሆኑ ኢትዮጵያውያን ከተበተነው ወረቀት መረዳት ተችሏል። ከወዲሁም ተቃውሞ ገጥሞታል።</p>

<p>ከ10 ቀናት በኋላ ታህሳስ 17/91 ይካሄዳል በተባለው የሙዚቃ ዝግጅት ላይ በተጋባዥነት የተጠሩት ጥላሁን ገሰሰ፣ ማህሙድ አህመድ፣ አለማየሁ እሸቴና ታምራት ሞላ መሆናቸውን ከጥሪው ወረቀት መረዳት ተችሏል። ይሁን እንጂ በተጋባዥነት በስም ከተጠቀሱት ድምፃውያን ውስጥ አንዱ የሆነው አርቲስት አለማየሁ እሸቴ ስለተባለው ነገር ምንም የሚያወቀው ነገር እንደሌለ ገልጿል። አርቲስት አለማየሁ እሸቴን በስልክ አነጋግረነው እንደገለፀልን እንኳንስ በተጋባዥነት መጠራት ዝግጅቱ ስለመኖሩም የሚያውቀው ነገር የለም።</p>

<p>«በመጀመሪያ ለገና በዓልና ለፈረንጆች አዲስ ዓመት እንኳን አደረሳችሁ። በጦርነት ለተጐዱ ወገኖቻችን እርዳታ ወደፊት ለምትለግሱ ኢትዮጵያውያን ምስጋና ለማቅረብ ዝነኛ ድምፃውያን የሚገኙበት ደማቅ የእራትና የሙዚቃ ምሽት ተዘጋጅቷል» በሚል በጀርመን የእርዳታ አሰባሳቢ ኮሚቴ ያስተላለፈውን ይህንን ጥሪ በጀርመን ሃገር ነዋሪ የሆኑ በርካታ ኢትዮጵያውያንም እየተቃወሙት መሆኑን ከወደዚያው የደረሰን ዜና ያስረዳል። እንደዜና ምንጮቻችን ገለፃ የኢትዮጵያውያኑ ተቃውሞ መሠረት ገዢው ኢሕአዴግ መንግሥት የብሔራዊ እርቅ ጥያቄን ባለመቀበሉ ሲሆን ኢትዮጵያውያኑ ገንዘባችን በኋላ የሕዝባችን መጨቆኛ እንዳይሆን የሚል ስጋት እንዳደረባቸውም ለማወቅ ተችሏል።</p>

<p>በጀርመን ነዋሪ የሆኑት እነዚህ ኢትዮጵያውያን የተፈናቀሉትና መከራ የደረሰባቸው ወገኖቻችን በመሆናቸው ከኢሕአዴግ መንግሥት መዋቅር ውጪ ራሳችን ባደራጀነው መስመር ለተፈናቃዩ እርዳታ ለመስጠት ዝግጁዎች ነን ማለታቸውም ታውቋል።</p>

<p>ይህንን በነጥላሁን ገሰሰ ይቀርባል የተባለውን የሙዚቃ ዝግጅት ከተቃወሙት ኢትዮጵያውያን አንዱ በጀርመን ሃገር ከ35 ዓመታት በላይ የቆዩት አቶ ጌታቸው ጋረደው ናቸው። አቶ ጌታቸው ይህንን በተመለከተ ለዝግጅት ክፍላችን በላኩት የተቃውሞ ጽሑፍ ከግጭቱ ጊዜ ጀምሮ የተሰባሰበው ገንዘብ ምን ያህል እንደሆነና በምን ላይ እንደዋለ እንድናውቅ አልተደረገም በማለት ከተመልካችነት ያለፈ ሚና እንድንጫወት አልተፈለገም ሲሉ አማረዋል። ብሔራዊ እርቅ እንዲወርድና የፖለቲካ እስረኞች እንዲፈቱ ብንማፀንም ከሃዲዎች ተብለናል ያሉት አቶ ጌታቸው ጋረደው እያገለሉንና እየሰደቡን በሙዚቃ አሳበው ከኛ ገንዘብ መለመናቸው አሳፋሪ ነው ሲሉም ተችተዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ታሕሣስ 7 ቀን 1991</a></p>

</body>
</html>	
