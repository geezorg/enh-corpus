<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ሁለት የሶማሊያ ከተሞችን ተቆጣጠረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ሁለት የሶማሊያ ከተሞችን ተቆጣጠረች</h1>


<p>የኢትዮጵያ ጦር ሰራዊት ጋርባሃሬ የተባለችውን የሱማሊያ ግዛት እሁድ ምሽት በብረት ለበስ በታገዙ በመቶዎች በሚቆጠሩ ወታደሮች በመታገዝ ጋርባሃሬ የተባለችውን ከተማ ከበው ካደሩ በኋላ በማግስቱ ሰኞ ከተማዋን ሙሉ በሙሉ መቆጣጠራቸው ተገለፀ። የአካባቢው ነዋሪዎችም አካባቢውን ለቀው እንደተሰደዱ አስረድቷል።</p>

<p>ከኢትዮጵያ ወሰን በስተደቡብ 125 ኪ.ሜ ርቀት ላይ ትገኛለች የተባለችው ጋርባሃሬ በሁሴን አይዲድ የሚመራው የሱማሊያ ብሔራዊ ግንባር ጠንካራ ይዞታ እንደነበረች ዘገባዎች ያስረዳሉ።</p>

<p>ሰሞኑን በደቡብ ምዕራብ ሶማሊያ በተደረገ ጦርነት በኢትዮጵያ ሰራዊት የሚደገፈው የሶማሊያ አንጃ በጌዶ ክልል የሚገኙትን የክልሉ ዋና ከተማ ጋርባሃሬና ቦርቦዳን መቆጣጠሩን የቢቢሲ ሬድዮ ትናንት ምሽት ዘግቧል። በሞቃዲሾ ከተማ የሚገኘው የቢቢሲ ወኪል ሃሰን በሪሳ ባሰራጨው በዚህ ዘገባው ከትናንት በስቲያ ሰኞ ከቀትር በኋላ በተደረገ ውጊያ የኢትዮጵያ ጦር ወደ 50 የሚጠጋ ብረት ለበስ ተሽከርካሪዎችንና 3 ሺህ እግረኛ ወታደሮች በማሳተፍ ቦርደቦ ከተማን በቀላሉ መቆጣጠሩን የአይን ምስክሮችን ጠቅሶ ዘግቧል። ቦርደቦ ከጌዶ ዋና ከተማ ጋርሃባሬ በደቡብ ምስራቅ 80 ኪሎ ሜትር ርቀት ላይ እንደምትገኝም በዘገባው ተመልክቷል። በተጠቀሰው ከተማ የሚገኘው እና አሁን በኢትዮጵያ ሠራዊት ቁጥጥር ሥር የዋሉት ትልቅ ድልድይ ጌድዮ ክልልን ከሌላው የደቡብ ሶማሊያ የሚያገናኝ መሆኑንም ከሃሰን በሪሳ ዘገባ መረዳት ተችሏል። የተሸናፊው አንጃ ቃል አቀባይ ኢብራሂም ሃግሌ ጦርነቱን በተመለከተ በሰጡት መግለጫ ከተሞቹን የለቀቅነው ተሸንፈን ሣይሆን የኢትዮጵያን ጦር መቋቋም እንደማንችል ተረድተን ስትራቴጂያዊ ማፈግፈግ በማድረግ ነው።</p>

<p>ቃል አቀባዩ በመቀጠልም «በውጊያው በእኛ በኩል የደረሰብን ጉዳት አነስተኛ ነው። አንድ ወታደር ሲሞትብን የቆሰሉት ደግሞ አምስት ብቻ ናቸው። ከኢትዮጵያ ጦር በኩል ደግሞ 2 ስንገድል ሌሎች አስር ወታደሮች አቁስለናል» ብለዋል።</p>

<p>የመን ዋና ከተማ ሰንዐ ውስጥ የሚገኘው የሱማሊያ ኤምባሲ በበኩሉ ባወጣው መግለጫ ኢትዮጵያ ወደ ሱማሊያ ግዛት ዘልቃ በመግባት የጌዶን አካባቢ ከተቆጣጠረች በኋላ ሰዓት እላፊ መጧሏንና አካባቢውን በመዝጋት ፍተሻ አካሂዳለች የሚል አቤቱታም አሰምቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 23 ቀን 1991</a></p>

</body>
</html>	
