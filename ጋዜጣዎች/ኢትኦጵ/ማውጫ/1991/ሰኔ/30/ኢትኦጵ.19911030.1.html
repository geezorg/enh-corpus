<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3ሺህ ኤርትራውያን በቡሬ ግንባር ተሸኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">3ሺህ ኤርትራውያን በቡሬ ግንባር ተሸኙ</h1>


<p>ካለፈው ሐሙስ ሰኔ 24/91 ሌሊት ጀምሮ በአ/አበባ ከተማ ውስጥ ኤርትራውያን በቁጥጥር ስር የማድረጉ ዘመቻ ተጠናክሮ ቀጥሏል። በዚህ ወቅት አንሔድም ያሉ ኤርትራዊያን ታስረው ሲወሰዱ ከፖሊሶች ጋር ግጭት የተፈጠረበትም ሁኔታ አጋጥሟል።</p>

<p>ኤርትራውያን ሌሊት ከመኖሪያ ቤታቸው እየተያዙ ከተሰባሰቡባቸው ቦታዎች አንዱ የወረዳ 23 ቀበሌ 12 ቅጥር ግቢ ሲሆን የኤርትራውያኑ ዘመዶች በቁጥጥር ስር የዋሉትን ኤርትራውያንን ውስጥ ድረስ ገብተው መጠየቅና እንደልብ ማነጋገር ይችላሉ። ሪፖርተራችንም ጠያቂ መስሎ በመግባት አንድ ሁለቱን ለማነጋገር ሞክሮ ነበር።</p>

<p>ሪፖርተራችንያነጋገራቸው አንዳንዶቹ ኤርትራዊ አይደለንም። በሪፈረንደሙም አልተሣተፍንም የተያዝነው በግፍ ነው በማለት ቅሬታቸውን ይገልፃሉ። ከእነዚህም ውስጥ ጉዳዩ ተጣርቶ ማንነታቸው ታውቆ እንለቀቃለን የሚል ተስፋ ያደረባቸውም አሉ። እነዚህ ኢትዮጵያዊ ነን በግፍ ነው የተያዝነው ከሚሉት ውስጥ የለየላቸው አፍቃሪ ሻዕቢያዎች ስለመኖራቸው ከአካባቢያቸው ያጠናቀርነው አስተያየት ያስረዳል።</p>

<p>ሌሊት 11 ሰዓት ላይ ፖሊሶች ወደ ጣቢያ እንዲሄዱ ሲጠይቋቸው አሻፈረኝ ያሉና በጣሙን ያስቸገሩ ሰዎች አጋጥመዋል። በወረዳ 22 ቀበሌ 03 ኗሪ የሆኑት አቶ አረፈ ዓይኔ የሚባሉ ኤርትራዊ በዚህ ረገድ የሚጠቀሱ ሲሆን ሰውዬው ከቤት አልወጣም በማለት በማስቸገራቸው በካቴና ታስረው ተወስደዋል። በዚሁ በተጠቀሰው ወረዳና ቀበሌ ነዋሪ የሆኑት አቶ አስመሮም አምደብርሃን የሚባሉት ደግሞ በቁጥጥር ስር በዋሉበት ወቅት የሰውዬው ወንድም ከፖሊሶች ጋር ግጭት ፈጥሮ እንደነበርም ለመረዳት ተችሏል።</p>

<p>ባለፈው ሳምንት ሐሙስ ከተያዙት ኤርትራውያን ውስጥ 3.000 የሚሆኑት ባለፉት ሁለት ቀናት ካገር መባረራቸው ሲታወቅ ከነዚህ ውስጥ 1400 በቡሬ ግንባር ኤርትራ መግባታቸው ተረጋግጧል። በአጠቃላይ በቅርቡ ከ15 ሺህ በላይ ኤርትራውያን ከኢትዮጵያ እንደሚባረሩ በአስመራ የቢቢሲው ዘጋቢ አሌክስ ላስት የኤርትራ ባለሥልጣናትን ጠቅሶ ዘግቧል። አሌክስ ላስት ማባረሩ ፍፃሜ ያለው አይመስልም ሲልም አስተያየቱን አስፍሯል። በኢትዮጵያ ውስጥ ሦት መቶ ሺህ በላይ ድምፅ የሰጡ ኤርትራውያን እንዳሉ የሚታወቅ ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 30 ቀን 1991</a></p>

</body>
</html>	
