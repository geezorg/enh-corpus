<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ/አበባ መስተዳድር በውጭ ላሉ ኢትዮጵያውያን መኖሪያ ቦታ ልስጣችሁ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአ/አበባ መስተዳድር በውጭ ላሉ ኢትዮጵያውያን መኖሪያ ቦታ ልስጣችሁ አለ</h1>


<p>በከተማው ውስጥ ያለውን የቤት ችግር ማቃለል የተሳነው በአቶ ዓሊ አብዶ የሚመራው የአ/አበባ መስተዳድር በውጭ ሃገር ለሚኖሩ ኢትዮጵያውያን ያለ አንዳች ውድድር ቤት ለመስጠት መወሰኑ ታወቀ።</p>

<p>በዚህ ረገድ በአውሮፓ በስዊድን ሃገር ኡፕሳላ ከተማ የሚኖሩ ኢትዮጵያውያን በአካባቢያቸው ባለው ኤምባሲ በኩል ባቀረቡት ጥያቄ የተሰጣቸውን ቦታ እንዲረከቡ መፈቀዱ የታወቀ ሲሆን በጀርመን ለሚገኙ ኢትዮጵያውያንም በቡድን ተደራጅተው ቤት እንዲሰሩ መጠየቃቸውን ከወደዚያው የደረሰን ዜና ያስረዳል።</p>

<p>በጀርመን ሃገር የኢትዮጵያ ኤምባሲ ሶስተኛ ፀሐፊ በሆኑት ራሔል ኩመላ ስም ለስደተኞች የተበተነው ደብዳቤ በውጭ ሃገር የሚኖሩ ኢትዮጵያውያን የመኖሪያ ቤት ለመስራት እንዲፈቀድላቸው ጥያቄ ሲያቀርቡ መቆየታቸውንና የአ/አበባ መስተዳድር ደግሞ ለማስተናገድ ሳይችል መቆየቱን በማስታወስ በማስከተልም የሚከተለውን ያበስራል፦</p>

<p>«በአሁኑ ወቅት ግን በውጭ የሚገኙ ኢትዮጵያውያን ወደ አገራቸው ተመልሰው ለመኖር በማሕበር ተደራጅተው ቤት ለመስራት እንዲችሉ የቦታ ጥያቄያቸውን በኤምባሲዎቻችን አማካኝነት ካቀረቡ ጥያቄያቸው ቦታ እንደተዘጋጀ ያለ ውድድር ቅድሚያ እያገኘ እንዲስተናገድ የተወሰነ መሆኑን የአ/አበባ ከተማ መስተዳድር ም/ቤት አሳውቋል። በመሆኑም በጀርመን የምትኖሩ ኢትዮጵያውያን ከላይ በተጠቀሰው መልኩ የመሬት ጥያቄ ብታቀርቡ ያለዕጣ ውድድር ቅድሚያ እየተሰጣችሁ እንደምታስተናግዱ እየገለፅን የክልል 14 ከተማ ልማት ቢሮ ስለማሕበራት አደረጃጀት ፣ ለማሕበራት ሰለሚሰጡ ቦታዎችና በማሕበራት ስለሚሰሩ ቤቶች የሚከተለውን አሰራር የሚያሳይ ሰንጠረዥ ለግንዛቤ ይረዳችሁ ዘንድ አያይዘን ልከናል» በማለት 1. በቦሌ ቡልቡላ 2. በመካኒሳ 3. በቀራንዮ የሚገኙ ቦታዎችን ደብዳቤው በአባሪነት ይዟል። በዚህም በቦሌ ቡልቡላ ላሉ ቦታዎች እያንዳንዱ ማሕበር ከ16-20 አባላት መኖር እንዳለባቸው ከአጠቃላይ ዝርዝር ሁኔታዎች ጋር ያሳያል። የአ/አበባ ከተማ መስተዳድር በከተማይቱ የሚገኙትን ነዋሪዎችን የቤት ችግር መቅረፍ ተስኖት በሚገኝበትና በቡድን እያደራጀ በዕጣ እያደለ ባለበት በአሁኑ ወቅት በውጭ ለሚገኙ ኢትዮጵያውያን ያለዕጣ ቦታ ልስጣችሁ ሲል ጥያቄ ማቅረቡ አንዳንዶችን ግራ ቢያጋባም ሌሎች ደግሞ ጉዳዩ ፖለቲካዊ ሴራ ያለበት ነው ሲሉ አስተያየታቸውን ይሰነዝራሉ።</p>

<p>በጀርመን ሃገር በፍራንክፈርት ከተማ ከ30 ዓመት በላይ ነዋሪ የሆኑት አቶ ጌታቸው ጋረደውን ስለጉዳዩ አንስተንባቸው ከዚያው ከጀርመን በፋክስ ባደረሱን አስተያየት ርሳቸውም ጉዳዩን ከፖለቲካ ጋር አያይዘውታል። እንደ አቶ ጌታቸው ጋረደው እምነት በሃገሪቱ ነዋሪ የሆኑ ኢትዮጵያውያን በላስቲክ ቤት በሚኖሩበት በአሁኑ ወቅት በውጭ ያሉ ኢትዮጵያውያን ቤት የምትሰሩበት ቦታ እሰጣችኋለሁ በማለት ስደተኛውን በቡድን አደራጅተው በጥቅም አስረው ሊይዙትና ከተቃውሞ ውጭ ሊያደርጉት የሸረቡት ሴራ ነው። አንድ ስደተኛ ቤት ለመስራት በማሕበር ከተደራጀ በኋላ በተቃውሞ እንቅስቃሴ ውስጥ ከታየ በማሕበር ከተደራጀሁበት ያስወጡኛል ብሎ ስለሚሰጋ በተቃውሞ እንቅስቃሴዎች ውስጥ አይሳተፍም በሚል የተወጠነ መሆኑን አቶ ጌታቸው ያብራራሉ። በዚህ አስታከው ስደተኛው እምቢ ያለውን መዋጮ በግድ እንዲያዋጣ ለማድረግ በዋናነት የተወጠነ ሳይሆን እንዳልቀረም ግምታቸውን የሚያሳርፉ ወገኖች አሉ።</p>

<p>ይህ ጉዞ ስደተኛውን በከፍተኛ ደረጃ የሚጐዳው መሆኑንም ከአስተያየታቸው መረዳት ተችሏል። ይኼውም በስደተኝነት ወጣን የሚሉ ኢትዮጵያውያን አሳዶናል ከሚሉት መንግሥት ጋር ቅርበት ከፈጠሩና ሕልውናውን ካወቁ በጄኔቭ ኮንቬሽን መሠረት የስደተኝነት መብታቸው ስለሚገፈፍ ከጀርመን ሃገር እንዲለቁ የሚገደዱ መሆናቸውንም ያሰምርበታል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 2 ቀን 1991</p>


</body>
</html>
