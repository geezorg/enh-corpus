<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ መድፎችንና የአየር መቃወሚያዎችን ሶማሊያ አስገባች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ መድፎችንና የአየር መቃወሚያዎችን ሶማሊያ አስገባች</h1>


<p>የፈረንሣዩ ዜና ማሠራጫ ኤ.ኤፍ.ፒ እንደዘገበው ከባይዶዋ ከተማ ጦራቸው ተመቶ የሸሸባቸው ሁሴን አይዲድ ከኤርትራ የተላከላቸው በርካታ የጦር መሳሪያ ባሳለፍነው ሳምንት ማዕከላዊ ሶማሊያ ወደብ ደርሷል። ከጦር መሣሪያዎቹም ጋር በመቶዎች የሚቆጠሩ የኦነግ ወታደሮች ወደብ መድረሳቸውም ተመልክቷል።</p>

<p>የፈረንሣዩ ዜና አገልግሎት የጠቀሰው «ቋራን» የተባለው ጋዜጣ እንደዘገበው 400 የኦነግ ወታደሮች ማዕከላዊ ሶማሊያ በሚገኝ ሆብዩ ወረዳ ፉአህ በተባለች መንደር ባሳለፍነው ሳምንት ደርሰዋል።</p>

<p>«ቢናደር» የተሰኘው ሌላ በሶማሊያ የሚታተም ጋዜጣ የአካባቢውን ኗሪዎች ጠቅሶ እንደዘገበው ከ400-500 የሚገመቱ የኤርትራ ወይም የኦነግ ወታደሮች ሰኔ 8/1991 ፉኢህ በተባለው በማዕከላዊ ሶማሊያ የምትገኘው መንደር መድረሳቸውን ዘግቧል። ጋዜጣው በማያያዝም ከኤርትራ ለሁሴን አይዲድ የተላኩ ፀረ-አውሮፕላን መሳሪያዎች፣ መድፎችና ሌሎች የጦር መሣሪያዎችም በተመሳሳይ ወደብ መድረሳቸውንም አመልክቷል። ሌሎች ዘገባዎችም ይህንኑ በማረጋገጥ ባለፈው ሳምንት በአጠቃላይ ወደ ሶማሊያ የደረሰው የጦር መሣሪያ ከ125 ቶን በላይ የሚመዝን መሆኑን ገልፀዋል።</p>

<p>በአሁኑ ወቅት ኤርትራ ወደሶማሊያ የጦር መሣሪያ በመላክ ላይ የምትገኘው እንዲሁም የኦነግ ወታደሮችን እያሰለጠነች ወደዚህ የምታሰማራው፤ በተወሰነ ቀንና ሰዓት ከየአቅጣጫው በኢትዮጵያ ላይ ጥቃት ለመሰንዘር ከመፈለግ የመነጨ በመሆኑ የብዙዎች ግምት ሆኗል። ኤርትራ ከዚህም በተጨማሪ የሽብር ኃይሎችንም በከተሞች አስርጋ በማስገባት የተቀነባበረ ሽብርና ውጊያ በማካሔድም ባድመን መልሣ የመያዝ ከዚያም ያለፈ እንቅስቃሴ የማድረግ ዝግጅት እንዳላት ያለው ሁኔታ ጠቋሚ መሆኑን የፖለቲካ ተንታኞች ይገልፃሉ።</p>

<p>በተያያዘ ዜና የሶማሊያ አንጃ መሪ ሁሴን አይዲድ የኢትዮጵያ ጦር የአገሬን ድንበር ጥሶ ገብቷል ሲሉ ለአረብ ሊግ መክሰሳቸውን የቢቢሲ ሬድዮ ባለፈው እሁድ ዘግቧል። ይኸው የቢቢሲ ሬድዮ ስርጭት የአረብኛውን አገልግሎት ሁሴን አይዲድ ኢትዮጵያን ከመክሰሳቸው ውጪ በአረብ ሊግ በኩል ስለተሰጠው ምላሽ የጠቀሰው ነገር የለም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሰኔ 16 ቀን 1991</a></p>

</body>
</html>	
