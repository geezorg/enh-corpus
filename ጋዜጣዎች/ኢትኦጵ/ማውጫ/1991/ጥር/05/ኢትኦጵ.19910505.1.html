<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በተስፋዬ ታደሰ ግድያ ተጠርጥረው የተያዙት ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በተስፋዬ ታደሰ ግድያ ተጠርጥረው የተያዙት ተለቀቁ</h1>


<p>የኢትዮጵያ የፖለቲካ እስረኞች አንድነት ኮሚቴ በጀርመን ባወጣው መግለጫ የሕግ ባለሙያ፣ ጋዜጠኛና የኢሰመጉ ንቁ ተሳታፊ አባል በነበረው በተስፋዬ ታደሰ ግድያ ተጠርጥረው የነበሩ ግለሰቦች መለቀቃቸውን ገለጠ።</p>

<p>በመግለጫው መሠረት ጁን 7/1998 በአዲስ አበባ ከተማ ውስጥ ጭካኔ በተሞላበት ሁኔታ በግፍ በተገደለው ጠንካራ ኢትዮጵያዊ ግድያ የተጠረጠሩት እነዚህ ሰዎች ሟቹ በሁለት ገዳዮች በአሰቃቂ ሁኔታ መገደሉን የመሰከሩ ሲሆን ከእነዚህ ገዳዮች አንዱ ታዋቂ የኢሕአዴግ ደህንነት አባል የሆነና ማንነቱም በመንግሥት የሚታወቅ ሆኖ ሳለ እንኳን ሊታሰር የጠየቀውም አካል እንደሌለ ተገልጧል። ከተስፋዬ ታደሰ ሞት በኋላ ይፋ የሆኑና የታመኑ ምንጮች የተገኙ መረጃዎች እንደሚጠቁሙት የተስፋዬን ታማኝነትና ጥንካሬ ለማሽመድመድ ከመሞቱ በፊት በኢሕአዴግ ከፍተኛ ባለስልጣኖች ማስፈራሪያና ዛቻ ይደርስበት እንደነበር ይፋ ያደረጉ ሲሆን ግድያው በመንግሥት የተቀነባበረና ፖለቲካዊ ይዘት ያለው መሆኑን ይጠቅሳሉ።</p>

<p>ኮሚቴው በዚሁ የተያያዘ መግለጫው የጦቢያ ጋዜጣ ዋና አዘጋጅ የነበረውና በኢሕአዴግ መንግሥት በተደጋጋሚ ጊዜ ለእስርና እንግልት ሲዳረግ የቆየው አንተነህ መርዕድ በኬንያ ጥገኝነት መጠየቁን ያስታወቀ ሲሆን ቀድሞ የሕወሓት አባል የነበረውና በ1987 ከሱዳን እንደታፈነ የሚገመተው ሐጐስ አጽብሃ ከ10 ዓመታት በላይ የደረሰበት ሳይታወቅ ከቆየ በኋላ መሞቱ በሕወሓት ባለሥልጣኖች መረጋገጡን ይፋ አድርጓል። ይኸው የሕወሓት መስራችና የዛሬው ተቃዋሚው አረጋዊ በርሔ ዘመድ እንደሆነ የሚነገርለት ሐጐስ አጽብሐ መሬት ውስጥ ባለ ጨለማ እስር ቤት ውስጥ ከፍተኛ ድብደባና ስቃይ ይደርስበት እንደነበርና ለስቃዩ ምክንያት የሆነው ጥፋትም አረጋዊ በርሔ ወደ ሱዳን እንዲጠፋ ሁኔታዎችን አመቻችተሃል የሚል እንደነበር የቆዩ ሪፖርቶች ያረጋግጣሉ።</p>

<p>ከዚህ በተጨማሪ በ1991-92 ከአዲስ አበባ ከተማ በኢሕአዴግ መንግሥት ተባባሪነት በኤርትራ መንግሥት ታፍነው የተወሰዱት ሣራ መኮንንና ሌሎች ኤርትራውያን በምስጢር እንደተገደሉ የሚገልጽ ሪፖርት የደረሰው መሆኑን የአንድነት ኮሚቴው መግለጫ የጠቆመ ሲሆን በሌላም በኩል ኢሕአዴግ ባሕርዳር ውስጥ አስሯቸው የነበሩትን ሞሐመድ ሐቢብ ያዩ እና ጀማል አብዱልቃድር የተባሉትን የአፋር ሰዎች ወደ ደሴ እስር ቤት የመለሳቸው መሆኑና ቀደም ሲል ኮሚቴው እነዚህን እስረኞች ከቤተሰቦቻቸው አካባቢ አርቆ ባሕርዳር እስር ቤት መውሰዱ አግባብ አለመሆኑን በማስታወቅ መግለጫ ማውጣቱን አስታውሷል። እነዚህ ሰዎች ከ1991 ጀምሮ እስከ አሁን ድረስ በማንኛውም ፍ/ቤት ያልቀረቡ መሆናቸው ተረጋግጧል። ከዚህ በላይ በኮሚቴው መግለጫ ለተጠቀሱት ጉዳዮች ከነፃ ምንጮች የተገኘ ማረጋገጫ የለም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 5 ቀን 1991</a></p>

</body>
</html>	
