<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ያገተችውን 130 ሺ ቶን ንብረት በእቅድ እንደያዘችው ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ያገተችውን 130 ሺ ቶን ንብረት በእቅድ እንደያዘችው ተገለጠ</h1>


<p>በአሰብና በምጽዋ ወደብ ላይ በኤርትራ መንግሥት የታገተው 130 ሺ ቶን የኢትዮያውያን ንብረት ጉዳይ ለማጣራት አዲስ አበባ የገባው የኮሜሳ ልዑካን ባለፈው ሐሙስ ንብረታቸው ከታገተባቸው ድርጅቶች ባለቤቶችና ተወካዮች ጋር ተወያይተዋል። ሌሎች ሁለት የኮሜሳ ልዑካን ደግሞ በያዝነው ሳምንት መጀመሪያ ወደ ኤርትራ እንደሚያቀኑና ሁለቱን ወደቦች እንደሚጐበኙ ታውቋል።</p>

<p>ባለፈው ሐሙስ በግዮን ሆቴል የምስራቅና ደቡባዊ አፍሪካ የንግድ ቀጠና ኮሜሳ ልዑካን ጋር የተደረገው ውይይት የኤርትራ መንግሥት ንብረቶቹን ያገተው በአጋጣሚ ሳይሆን ሆነ ብሎ በመዘጋጀት እንደሆነ የአንድ የንግድ ድርጅት ባለቤት ለልዑካኑ አስረድተዋል።</p>

<p>የግምሩክ አስተላላፊና ወኪል ማህበር ፕሬዝዳንት የሆኑት አቶ ዘውገ ገድሉ ሻዕቢያ ሆን ብሎ ሁኔታውን መፈፀሙን ሲያብራሩም ሻዕቢያ የዕቃ ክምችት እንዲኖርና ብዙ እቃዎች ማገት እንዲያስችለው 1ኛ የወደቡ የስራ ሰዓት ከ24 ሰዓት ወደ 8 ሰዓት ዝቅ እንዲል በወደቡ ባለስልጣናት መወሰኑን 2ኛ በማስከተልም ከወደብ እቃ የሚያጓጉዙ የጭነት ተሽከርካሪዎች ቁጥር ወደ 25 እንዲያቆለቁሉ በማድረግ በርካታ እቃ ለማገት ከመነሻው በእቅድና በዝግጅት መንቀሳቀሱን ለልዑካኑ አብራርተዋል። ከዚህም በተጨማሪ በመጨረሻ ሰዓት እቃ ለማንሳት ወደ ወደቡ የገቡ ተሽከርካሪዎች በተመሳሳይ መታገታቸውን ከአቶ ዘውዱ ገለፃ መረዳት ተችሏል።</p>

<p>ጋቴፕሮ የተባለው የግል ካምፓኒ 650 ሜትሪክ ቶን ጥሬ እቃ ግምቱ 3. ሚሊዮን ብር የሚያወጣ እንደታገተበት የድርጅቱ ተወካይ አቶ ብርሃኑ ንጉሴ ለልዑካኑ ገልፀዋል። በንብረታቸው መታገት ሳቢያ ላለፉት 8 ወራት ድርጅታቸው ስራ ማቆሙን የገለጡት እኚሁ የድርጅቱ ተወካይ በባንክ ዕዳ ሳቢያ በቅርቡ በባንክ ቁጥጥር ስር እንደሚውልም ስጋታቸውን ገልፀዋል።</p>

<p>«በሚቀጥለው ስትመጡ ምናልባት እዚህ ላታገኙን ትችላላችሁ» በማለት ለልዑካኑ የተናገሩት የማርትሬድ ካምፓኒ ሜንጄንግ ዳይሬክተር ድርጅታቸው የ7 ሚሊዮን ብር የእርሻ ኬሚካሎች እንደተወሰደበት ገልፀዋል። ኮስ ቴክኒካል ትሬዲንግ 160 ተሽከርካሪና 3 ኮንቴይነር መለዋወጫ ሪስ ኢንጂነርንግ የ2. ሚሊዮን ዶላር ንብረት፣ ኤታሞ ትሬዲንግ የ21 ሚሊዮን ብር ንብረት፣ ናሽናል ሞተር 1 ሚሊዮን ዶላር የሚያወጣ ንብረት እንደታገተባቸውም ማወቅ ተችሏል።</p>

<p>በንግድ ም/ቤት ፕሬዝዳንት የሚመራ ከባንክ ከኢንሹራንሽ ከአስመጭዎችና ከትራንዚት የተወጣጣና ይህንን ጉዳይ የሚከታተል 11 አባላት ያሉት ኮሚቴ ግንቦት 24/90 መቋቋሙ ይታወሳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 26 ቀን 1991</a></p>

</body>
</html>	
