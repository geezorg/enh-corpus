<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከባድ መኪኖች ከጥር 17 ጀምሮ ከትግራይ ነዳጅ እንዳይቀዱ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከባድ መኪኖች ከጥር 17 ጀምሮ ከትግራይ ነዳጅ እንዳይቀዱ ተወሰነ</h1>

<h2 class="align-center">ተማሪዎችም አስቀድመው ፈተና ወሰዱ</h2>


<p>በጅቡቲ በቀን የሚገባው የኢትዮጵያ እቃዎች ብዛትና ወደ አዲስ አበባ የሚጫነው እቃ ብዛት በትንሹ 90 ቶን ልዩነት እየፈጠረ በመምጣቱ በጅቡቲ ወደብ ችግር እንዳይከተል በአገሪቱ ያሉ ከባድ መኪናዎች የበዓል ቀናትን ጨምረው እንዲሰሩ መንግስት ላቀረበው ጥያቄ ፍቃደኝነታቸውን የገለፁ ሲሆን ነዳጅ ከትግራይ ክልል መቅዳት እንደማይቻል መመሪያ መተላለፉም ታውቋል።</p>

<p>በአገሪቱ ያለውን የነዳጅ እጥረት ለመቀነስና በወደብ ላይ ተከማችተው የሚገኙ እቃዎችን ለማንሳት በተቀየሰው አዲስ ዘዴ ማናቸውም ከባድ የጭነት መኪና እንደከዚህ ቀደሙ ነዳጅ ከኢትዮጵያ ማደያዎች የሚቀዳ አይሆንም። ሹፌሮች በኢትዮጵያ ካሉት ከአራቱ የነዳጅ ድርጅቶች የነዳጅ መቅጃ ኩፖን ይዘው ነዳጅ የሚሞሉት ጅቡቲ ላይ ብቻ ይሆናል። ይህም አሰራር በሣምንት ወደ 13 ቦቴ ከነተሳቢው የሚያመጣውን ነዳጅ መቆጠብ የሚያስችልና ያለውን የነዳጅ እጥረት የሚያቃልል ስለመሆኑ በጥናት ተደርሶበታል። በዋጋም ረገድ ጅቡቲ ላይ የአንድ ሊትር ቤንዚን ዋጋ ከ3 የኢትዮጵያ ብር በላይ ቢሆንም የኢትዮጵያ መኪኖች ጅቡቲ ላይ የሚቀዱት የኢትዮጵያን ነዳጅ በመሆኑ በአንድ ሊትር 1.0 ሣ. ሂሳብ ይከፍላሉ። ይህም አዲስ አበባ ላይ ካለው የቤንዚን ዋጋ ጋር ሲነፃፀር በሊትር የ10.ሣ ልዩነት ያለውና የተሻለ በመሆኑ ባለንብረቶቹ ደስተኞች መሆናቸው ተመልክቷል። ለዚህም እያንዳንዱ መኪና የሚበቃውን ነዳጅ በታንከር ጭምር እንዲይዝ ታንከር የሌለውም ታንከር እንዲያስገጥም መመሪያ ተላልፏል። ይህም አሰራር ከፊታችን ጥር 17/91 ጀምሮ ተግባራዊ እንደሚሆንም ጥር 7/91 በመንገድ ትራንስፖርት አዳራሽ ውስጥ በተደረገው ስብሰባ ተገልጿል።</p>

<p>በነዳጅ ረገድ ያለውን እጥረት ለማቃለል ከዚህም ሌላ በመንግስትና በግል ባለሀብቶች ቦቴዎች በመገዛት ላይ ሲሆኑ በቅርቡም 200 አዳዲስ ቦቴዎች ነዳጅ ጭነው ወደ አገር ውስጥ እንደሚገቡም ተገልጧል። የግል ባለሀብቶችም በ25 በመቶ ክፍያና በ75 በመቶ የባንክ ድር ቦቴዎችን ገዝቶ ለማስገባት በእንቅስቃሴ ላይ መሆናቸው ታውቋል። ይህ አጠቃላይ እንቅስቃሴ የተከሰተውን የነዳጅ እጥረት ያረግበዋል ብሎም ያስቀረዋል ተብሎ ቢገመትም ጅቡቲ ላይ የሚራገፉ የኢትዮጵያ ንብረቶችን ወደ አገር ውስጥ ለማስገባት የተፈጠረውን ችግር ለማቃለል የጭነት መኪኖች በበዓል ቀናት ጭምር እንዲሰሩ መመሪያ ተላልፏል። የጅቡቲ መንግሥትም በወደቡ ውስጥ ያለው ከፍተኛ ክምችት ስላሳሰበው ለኢትዮጵያ መንግሥት እቃዎቹ በአስቸኳይ እንዲነሱ ማሳሰቢያ መስጠቱን በሳምንቱ ማብቂያ ቅዳሜ ምሽት የተደመጠው የቢቢሲ ሬድዮ አረጋግጧል።</p>

<p>ይሁን እንጂ በቀን ጅቡቲ ላይ ከሚራገፈው 240ሺህ ቶን የኢትዮጵያ ንብረት እስካሁን በቀን ማንሳት የተቻለው 150 ቶን ብቻ ስለሆነ ይህንን ልዩነት ለማስቀረት 1.የጭነት መኪኖቹ በበዓል ቀናት ጭምር እንዲሰሩ 2. በተለይ ቡና የሚጭኑ መኪኖች የጥራት ደረጃ እስኪወጣ እየተባለ በርካታ ቀናት ቡና ጭነውና እየቆሙ ወደ መጋዘንነት የተቀየሩበት አሰራር እንዲወገድና መኪኖቹ እቃ እንደጫኑ ወዲያው እንዲንቀሳቀሱ በጉምሩክም መኪኖች የሚቆሙበት አሰራር እንዲወገድ 3. በተለይ በቅርቡ በብዛት ይገባል የተባለውን ስንዴና ማዳበሪያ ቀጥታ ከመርከብ ላይ በተሽከርካሪ በመረከብ ሚሌና አዳይቱ ላይ የማራገፍ እንቅስቃሴ ለመጀመር እቅድ ወጥቷል። በዚህም ወር እንደሚጀመር ተገልጿል። ይህም ጅቡቲ ላይ ቢራገፍ በቶን 7 ዶላር የሚጠይቀውን አሰራር ወደ 3 የኢትዮጵያ ብር ዝቅ የሚያደርግና በቶን የ20 ብር ወጪን የሚያስቀር ከመሆኑም ባሻገር ወደቡን ከማጨናነቅ እንደሚገላግለው ተመልክቷል።</p>

<p>በሌላም በኩል የጦርነቱ አይቀሬነትን የሚያረጋግጡ ሁኔታዎች በመከሰት ላይ ናቸው። ከላይ እንደተገለፀው ከባድ መኪኖች ከትግራይ ክልል ነዳጅ እንዳይቀዱ የግድ የሚያስፈልጋቸው ቢሆን እንኳ ከወሎና ከጐንደር ቀድተው እንዲሻገሩ ከመጠየቁ ባሻገር መንፈቅ ዓመት ፈተና ከሌሎች ክልሎች ቀድሞ በትግራይ ክልል መሰጠቱ ታውቋል። በሌላው የአገሪቱ ክፍል ጥር 20/91 የሚጀመረው የአንደኛ መንፈቅ አመት ትምህርት ፈተና በትግራይ ክልል ጥር 6/91 ጀምሮ የተሰጠ መሆኑ ታውቋል። ከዚህም በተጨማሪ በጦርነቱ ወቅት በቡድን በመሆን ድጋፍ ማድረግ በሚቻልበት ሁኔታ ላይ ስልጠና እየተሰጣቸው መሆኑን ከወደዚያው የተገኘው ዜና ያስረዳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 12 ቀን 1991</a></p>

</body>
</html>	




