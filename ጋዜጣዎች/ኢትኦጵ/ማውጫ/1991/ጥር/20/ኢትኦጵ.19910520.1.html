<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚድሮክ 150 የነዳጅና የጭነት ቮልቮ ገዛ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሚድሮክ 150 የነዳጅና የጭነት ቮልቮ ገዛ</h1>

<h3 class="align-center">በአሰብ የታገተውን እቃ የሚያጣሩ የኮሜሳ ኤክስፐርቶች አ/አ ገቡ</h3>


<p>በየዕለቱ በጅቡቲ ወደብ የሚራገፈው ደረቅና ፈሳሽ ጭነት እየጨመረ በመጣበትና የማንሳት አቅም ደግሞ ከመኪናዎች እጥረት ጋር በተያያዘ አስቸጋሪ በሆነበት በአሁኑ ወቅት ሚድሮክ ኢትዮጵያ 150 የደረቅና የፈሳሽ የጭነት መኪኖች ከነተሳቢያቸው መግዛቱ ሲታወቅ መንግሥትም 500 ቦቴዎችን መግዛቱን ይፋ አድርጓል።</p>

<p>የሚድሮክ ኢትዮጵያ ትራንስፖርት ዘርፍ የሆነው «ኢስት ዌስት ትራንስፖርት» የገዛው 150 ቮልቮ የፈሳሽና የደረቅ የጭነት መኪኖችን ከነተሳቢው መሆኑን «ካፒታል» የተሰኘው ሳምንታዊ የእንግሊዘኛ ጋዜጣ ባለፈው እሁድ እትሙ ዘግቧል። በጋዜጣው ዘገባ መሠረት 27 የነዳጅ ቦቴዎችና 70 የጭነት መኪኖች ጅቡቲ ወደብ ባለፉት ጥቂት ሳምንታት የደረሱ ሲሆን ቀሪዎቹም በሚቀጥሉት ጥቂት ሣምንታት ይገባሉ። 25 የነዳጅ እና 27 የጭነት መኪኖች በሚቀጥለው ሳምንት ጅቡቲ ወደብ እንደሚደርሱም ምንጮችን የጠቀሰው የጋዜጣው ዘገባ ያስረዳል።</p>

<p>ጅቡቲ ከደረሱትም ውስጥ 20 የጭነት መኪኖች በድምሩ አርባ ከጅቡቲ ወደብ ለቀው ወደ ኢትዮጵያ መንቀሳቀሳቸው በዘገባው ተመልክቷል። ጅቡቲ ከደረሱት ውስጥ ቀሪዎቹ 7 ቦቴዎችና 50 የጭነት መኪኖች በሚቀጥለው ሳምንት ከወደቡ እንደሚለቁም ከጋዜጣው ዘገባ መረዳት ተችሏል።</p>

<p>በጅቡቲ ወደብ በማከማቸት ላይ አይለው ጭነት እየጨመረ ከመምጣቱም በላይ የሚቀጥለው ወር 205 ሺ 750 ቶን ደረቅ ጭነት ጅቡቲ ወደብ ይደርሳል። ይህንንም ለማንሳት በትንሹ 5 ሺህ 145 የጭነት ተሽከርካሪዎች እንደሚያስፈልጉ በቅርቡ በንግድና ኢንዱስትሪ ሚኒስትር ካሳሁን አየለ ተገልጿል።</p>

<p>በሌላም ዜና ኤርትራ በኢትዮጵያ ላይ ወረራ ባካሄደችበት ወቅት በአሰብ ወደብ ደርሰው የነበሩ የኢትዮጵያ ንብረቶችን መውረሷ በይፋ ከተነገረ በኋላ የምስራቅና ደቡባዊ አፍሪካ የንግድ ቀጠና /ኮሜሳ/ አጣሪ ኤክስፐርቶች መምረጡ የሚታወስ ሲሆን ይኸው አጣሪ ቡድን ጉዳዩን ለመመርመር ትናንት ወደ አዲስ አበባ እንደሚገባ አስቀድሞ ተገልጿል።</p>

<p>ኢትዮጵያ በኤርትራ መንግሥት 126 ሚልዮን የአሜሪካ ዶላር የሚያወጣ ንብረት እንደታገተባት ካሳወቀች በኋላ 4 አባላት ያሉት የኤክስፐርቶች ቡድን ከማላዊ ከኡጋንዳና ዛምቢያ የተወጣጣ ሲሆን የስራ ድርሻቸውም ዲፕሎማት፣ ጠበቃ፣ ኢኮኖሚስት እና የባሕር ትራንስፖርት ኤክስፐርት መሆናቸው ተጠቅሷል።</p>

<p>እነዚህ ኤክስፐርቶች በኢትዮጵያ ቆይታቸው ከንግድና ኢንዱስትሪ ሚ/ር ካሳሁን አየለ፣ ከትራንስፖርትና መገናኛ ም/ሚ/ር አየነው ቢተውልኝ እንዲሁም ከአስመጪዎች ላኪዎችና አስተላላፊዎች ጋር እንደሚወያዩም ታውቋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥር 20 ቀን 1991</a></p>

</body>
</html>	
