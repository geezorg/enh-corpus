<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አንቶኒ ሌክ በአዲስ ሃሳብ ካልመጡ ትርፉ ጊዜ ማጥፋት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«አንቶኒ ሌክ በአዲስ ሃሳብ ካልመጡ ትርፉ ጊዜ ማጥፋት ነው»</h2>

<p class="align-center">ፕ/ኢሳያስ አፈወርቂ</p>


<p>ፓሪስ ውስጥ የፈረንሳይኛ ተናጋሪዎች ጉባዔ ላይ ከጠ/ሚ/ር መለስ ዜናዊ ጋር ከግጭቱ ወዲህ ለመጀመሪያ ጊዜ በአንድ አዳራሽ የተገኙት ኢሳያስ አፈወርቂ ከፓሪስ ወደ ካይሮ ካቀኑ በኋላ ሰኞ ዕለት አስመራ ገብተዋል።</p>

<p>ፕሬዝዳንት ኢሳያስ አፈወርቂ በካይሮ ቆይታቸው ከፕሬዝዳንት ሆስኒ ሙባረክ እና ከዓረብ ሊግ ዋና ፀሐፊ ጋር ቆይታ ማድረጋቸው ታውቋል።</p>

<p>የኢትዮ-ኤርትራን ግጭት በተመለከተ ግብጽ ለሁለቱም ወገን በማያደላ መልኩ የገለልተኝነት ሚና እንደምትጫወት በሆስኒ ሙባረክ እንደተነገራቸው ገልፀዋል። «ኢትዮጵያ ከግብፅ ጋር በቅርቡ ለመወዳጀት እያደረገችው ያለው ሙከራ የወያኔ ድንቁርና የፈጠረው ነው ሲሉ የተመለደውንና የተዋሃዳቸውን ዘለፋ ሰንዝረዋል።</p>

<p>ፕሬዝዳንት ኢሳያስ አፈወርቂ ከዚህም በተጨማሪ ለሚስተር አንቶኒ ሌክ ተመልሶ መምጣት ተጠይቀው በአዲስ ሃሳብ ከመጡ እንቀበላቸዋለን፣ ከዚህ ውጭ በአሁን ቀደሙ ሃሳብ ላይ መሽከርከር ከሆነ ግን ውጤቱ ጊዜ ማጥፋት ብቻ ነው ሲሉ ተናግረዋል። ሚስተር አንቶኒ ሌክ በዛሬው ዕለት አ/አበባ ከገቡ በኋላ የፊታችን አርብ ወደ አስመራ እንደሚሄዱ የዲፕሎማቲክ ምንጮችን የጠቀሱ ዜና ዘገቦች ይፋ አድርገዋል። ኢሳያስ አፈወርቂ በአዲስ ሃሳብ ካልመጡ አይድረሱብን ሲሉ ከወዲሁ መናገራቸው የአንቶኒ ሌክ ጉዞ ትርፍ የኢትዮጵያን ሰራዊት ማዘናጋትና በድንበር ላይ ያለውን ወገናችን ላልተቋረጠ የሻዕቢያ መድፍ ጥቃት ማጋለጥ ብቻ ነው ሲሉ ታዛቢዎች ይናገራሉ።</p>

<p>በሌላም በኩል ኤርትራውያኑን ከሃገር የማስወጣቱ ዘመቻ በቀጠለበት በአሁኑ ወቅት አንድ ኤርትራዊ ግለሰብ ከተያዙበት አምልጠው ራሳቸውን ማጥፋታቸውን ለማወቅ ተችሏል።</p>

<p>በወረዳ 2 ቀበሌ 13 ወደ ሃገራቸው ለመሸነት ከተሰባሰቡት ኤርትራውያን ውስጥ ባለፈው እሁድ አምልጠው ራሳቸውን ያጠፉት ግለሰብ አስክሬናቸው ወደ ምኒልክ ሆስፒታል መወስዱንም የወረዳ 2 ፖሊስ ጣቢያን ጠይቀን ማወቅ ችለናል።</p>

<p>ከእስር ቤቱ እንዳመለጡ በ«ሶሎዳ» ሙዚቃ ቤት በኩል «ፀሐይ» ቡና ቤት ውስጥ የገቡት ኤርትራዊ መጠጥ ካስቀዱ በኋላ ሽንት ቤት ገብተው ራሳቸውን እንደሰቀሉ የቅርብ ምንጮች ይናገራሉ። ሽንት ቤት ውስጥ ገብተው መቆየታቸው ያጠራጠራቸው የቡና ቤቱ ባለቤት የሽንት ቤቱን በር ሲደበድቡ የሚከፍትላቸው በማጣታቸው ሄደው ለፖሊስ እንዳመለከቱና በዚህም የሟቹ ራሳቸውን ማጥፋት እንደተረጋገጠ የደረሰን ዜና ያስረዳል።</p>


<p class="align-center"><a href="/Gazettas//info/.sera.html">ከኢትኦጵ ኅዳር 23 ቀን 1991</a></p>

</body>
</html>
