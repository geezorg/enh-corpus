<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጭነት መኪናዎችና የነዳጅ ቦቴዎች ባአዲኦና ላይ ተመተው ተቃጠሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጭነት መኪናዎችና የነዳጅ ቦቴዎች ባአዲኦና ላይ ተመተው ተቃጠሉ</h2>

<h3 class="align-center">አንድ ሾፌር ሞቷል፣ ይለፍ የሰጡ ታስረዋል</h3>


<p>የሻዕቢያ ሰርጐ ገቦች ከጅቡቲ 17 ኪ.ሜ በአዲኦና ላይ በሰነዘሩት ጥቅት 10 ያህል የነዳጅና የደረቅ ጭነት መኪናዎች ሲቃጠሉ አንድ ሾፌር መሞቱ ታውቋል።</p>

<p>ጥቅምት 15 ቀን 1991 ከጅቡቲ 17 ኪ/ሜ ላይ ጥቃቱን የሰነዘሩት ኃይሎች የሻዕቢያ ሰርጐ ገቦች እንደሆኑና ሁሉም ትግርኛ ቋንቋ ተናጋሪዎች መሆናቸውን ከጥቃቱ ተርፈው ከመጡ ግለሰቦች መረዳት ተችሏል።</p>

<p>ከጅቡቲ ነዳጅ ጭነው ወደ ኢትዮጵያ በሚመጡት የነዳጅ ቦቴዎች ላይና ወደ ጅቡቲ ደረቅ ጭነት ይዘው በሚንቀሳቀሱ ከባድ መኪኖች ላይ ጥቃቱን የሰነዘሩት ኃይሎች ከጅቡቲ አቅጣጫ በመጣና መሣሪያ በታጠቀ ኃይል ከመባረራቸው አስቀድሞ በሁለት ምድብ ተከፍለው እንደነበርም ምንጮቹ ይናገራሉ።</p>

<p>ጥቅምት 15/91 ወደ ጅቡቲ በሚሄዱትና ከጅቡቲ ወደ ኢትዮጵያ በሚመጡ ተሽከርካሪዎች ላይ ከጅቡቲ 15 ኪ/ሜ ርቀት ላይ ያደፈጡት ኃይሎች የዕሩምታ ተኩስ በመክፈት መኪኖቹ ላይ ጥይት በማዝነብ እንዲቆሙ ካደረጉ በኋላ የተወሰኑ ሹፌሮችንና ረዳቶቹን አንድ ቦታ ሰብስበው ሲጠብቁ ሌሎቹ ደግሞ የቆሙትን መኪኖች በላውንቸር በመምታት ማቃጠላቸውን የደረሰን ዜና ያስረዳል። ሾፌሮቹና አረዳቶቹ ከመያዛቸው በፊት በዕሩምታው ተኩስ ወቅት አቶ አለማየሁ የተባሉ የጭነት መኪና ሾፌር መኪናቸው ላይ እንዳሉ ሲገደሉ፣ ሌላው በቀዳሚው መኪና ላይ የነበሩ ሾፌር ከመኪና አውርደው ወደ ጅቡቲ በእግር ሸሽተው ማመለጣቸውንም ማወቅ ተችሏል። እኝህ ከመኪናቸው ወርደው ወደ ጅቡቲ ያመለጡት ግልሰብ በአቅራቢያቸው ላገኙት የፀጥታ ኃይል በመናገራቸው የፀጥታ ኃይሉ ወደ አደጋው ቦታ ሲያመራ ጥቃት ፈፃሚዎቹ ኃይሎች ያገቷቸውን ሾፌሮች ጥለው መሸሻቸውን ሰለባዎቹ ይናገራሉ። </p>

<p>በታጣቂዎች በታገቱበት ወቅት ድብደባ የደረሰባቸው ሾፌሮች ጥቃቱን ፈፃሚዎች ትግርኛ ቋንቋ ተናጋሪዎች መሆናቸውን ከመግለፃቸውም ባሻገር ብዛታቸውም ወደ 15 እንደሚጠጋ ተናግረዋል። የአደጋው ሰለባዎች እንደሚሉት ግለሰቦቹ የሻዕቢያ ቅጥረኞች ለመሆናቸው የሚያጠራጥር አይደለም።</p>

<p>ከጅቡቲ ወደብ ኢትዮጵያ ድንበር ለመድረስ 80 ኪ/ሜ ርቀት ሲኖረው ጥቃቱ የተፈፀመው ደግሞ ከጅቡቲ 17 ኪ/ሜ ላይ የጅቡቲ ግዛት ውስጥ መሆኑ ይታወቃል። ይህ ጥቃት ከኢትዮጵያ መንግሥት ይልቅ የጅቡቲ መንግሥትን ልልነት ያሳያል የሚሉ አስተያየቶችም አልጠፉም። በሌላም በኩል ጥቃቱን ከኤርትራ መንግሥት ይልቅ ቦቴ እንዲያሽከረክሩ እገዳ የተጣለባቸው ኤርትራውያን ፈፅመውት ይሆናል የሚሉ ወገኖች ባይታጡም ይህ ግን ሚዛን የማይደፋና የጥቂቶችን እንኳን ትኩረት የሚስብ ሆኖ አልተገኘም።</p>

<p>ይሁን እንጂ ስለጥቃቱ በይፋ መግለጫ ያልሰጠው የኢትዮጵያ መንግሥት ከዚሁ ጥቃቱ ጋር በተያያዘ አንዳንድ እርምጃዎች በመውሰድ ላይ መሆኑን ማወቅ ተችሏል። በዚህም መሰረት ተሽከርካሪዎችም ሆነ በተመሣሣይ ወደ ጅቡቲ ለሚጓዙ ግለሰቦች የይለፍ ማህተም ከሚያትመው አካል የተወሰኑ ግለሰቦች በቁጥጥር ስር መዋላቸውንም ከቅርብ ምንጮች ለማወቅ ተችሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ኅዳር 2 ቀን 1991</a></p>

</body>
</html>	
