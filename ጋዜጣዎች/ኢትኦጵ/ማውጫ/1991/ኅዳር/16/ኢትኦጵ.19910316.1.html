<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓሪሱ ሕብረት የጠራው ሕዝባዊ ስብሰባ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፓሪሱ ሕብረት የጠራው ሕዝባዊ ስብሰባ ተካሄደ</h1>


<p>የኢህአዴግ መንግሥት ለብሔራዊ ውይይት ምላሽ ይሰጥ ዘንድ የኢትዮጵያ ሕዝብ ግፊት ሊያደርግ እንደሚገባው ፓሪስ ላይ የተቋቋመው የፖለቲካ ድርጅቶች ህብረት ህዳር 13 ቀን 1991 ዓ/ም በመብራት ኃይል አዳራሽ በጠራው ሕዝባዊ ስብሰባ ላይ አስታወቀ።</p>

<p>የአማራጭ ኃይላት ም/ቤት ሊ/መንበር ዶ/ር በየነ ጴጥሮስ እስከ አሁን ድረስ በኢትዮጵያ ያሉ ተቃዋሚ የፖለቲካ ድርጅቶች በጋራና በህብረት የኢህአዴግን የጐሣ ስርዓት ለመታገል ዝግጁ ባለመሆናቸው ገዢው ፓርቲ የልብ ልብ እንዳገኘ አስታውቀው፣ ከመስከረም 1-3/1991 ዓ/ም ፓሪስ ላይ የተመሰረተው የተቃዋሚ ኃይሎች ሕብረት ለአገራችን አዲስ የፖለቲካ ባህል የፈጠረ መድረክ እንደሆነም ገልጠዋል።</p>

<p>አያይዘውም በተለያዩ ፕሮግራሞች የሚመሩ የኢህአዴግ ተቃዋሚ ድርጅቶች ለአዲስ የፖለቲካ ጅማሮ በውስጣቸው የነበረውን ልዩነት አስወግደው የአገሪቱን የፖለቲካ ሕይወት በጋራ ለመለወጥ ያሳዩት በጐ ፈቃደኝነት አገራዊና ሕዝባዊ ስሜት በእጅጉ የሚያስመሰግን እንደሆነም ጠቅሰዋል። አሁንም የተገኘው ህብረት ለነገው የተሻለ ውጤት መገኘት ማረጋገጫ ነው ሲሉም ተደምጠዋል።</p>

<p>የፓሪሱ ሕብረት በአገሪቱ ያለውን የጥፋት ደመና ለመግፈፍ ዘላቂ ሰላምና የተሟላ ዲሞክራሲያዊ ሥርዓት ለመፍጠር በሚል ለኢህአዴግ መንግሥት ላቀረብነው የብሔራዊ ውይይት ጥሪ እስከአሁን ምላሽ አላገኘንም ሲሉም አማረዋል። በዚህ ረገድ መንግሥት ኃላፊነት እንዳለበትም አስገንዝበዋል።</p>

<p>ዶ/ር በየነ በመቀጠልም ይህ መንግሥት አሻግሮ እንዲያይና ለበጐ ጥረት እንዲነሳሳ ዕድል መስጠት ይኖርብናል ብለዋል። በማስከተልም በሕብረቱ ምስረታ ላይ እንደበፊቱ የኢህአዴግ ተሞክሮዎች ሕብረት እንዳይፈጠር አዳዲስ መሰናክል እንዳልተፈጠረም በመግለፅ በጐ እርምጃ ሲሉ አወድሰውበታል። ይህ የተወሰነ መሻሻል በመሆኑ ከዚህ ባለፈ የአገሪቷን ዋነኛ ችግር ለማስወገድና አገሪቱን ከገባችበት ቀውስ ውስጥ ለማውጣት ኢህአዴግ ለብሔራዊ ውይይት እራሱን ያዘጋጅ ዘንድ ጥሪያቸውን ደግመው አስተላልፈዋል።</p>

<p>የሕብረቱ መሥራች ከሆኑት አንዱ የሆነው የኦብኮ ፕሬዝዳንት ረዳት ፕሮፌሰር መረራ ጉዲና በዚህ ሕዝባዊ ስብሰባ ላይ ተገኝተው ባሰሙት ንግግር ከ25 ዓመት በላይ የዘለቀው የፖለቲካ ተቃዋሚዎች የተናጠል ትግል አንዳችም ውጤት እንዳላመጣ ማስረጃ ጠቅሰው ማብራሪያ የሰጡት መረራ ጉዲና የተቃዋሚ የፖለቲካ ድርጅቶች የገጠማቸውን ታሪካዊ ፈተና መወጣት አቅቶአቸው እርስ በእርስ ሲናቆሩ መኖራቸው ለአስከፊ ሥርዓቶች ተደላድሎ መቀመጥ አስተዋፅኦ ማድረጉን ገልጠዋል።</p>

<p>የተቃውሞ ፖለቲካ ድርጅቶች የጭቅጭቅ መድረክ መሆናቸው የተነሳ የያዟቸውን ሕዝባዊ አደራ ለመወጣት እንዳይችሉ መሰናክል ሆኖ እንደቆየባቸው ተናግረዋል። ከአፄ ኃይለሥላሴ ሥርዓት ማብቂያ ጀምሮ ለኢትዮጵያ ሕዝቡና አገሪቱ የተሻለ ለውጥ ለማምጣት ሲታገሉ የነበሩት ወጣቶች ትግላቸው በወታደሮች ጠመንጃ ተነጥቆ ለዕልቂትና ለስቃይ መዳረጋቸውን ያስታወሱት ረ/ፕ መረራ ለኢትዮጵያ ሕዝብ የተሻለ ህልም ከማለም ውጪ የነበረው ዕቅድ እንዴት ወደ ተግባር መለወጥ እንደሚቻል በቂ ልምድ ያላቸው የፖለቲካ ድርጅቶች መፍጠር አለመቻሉም መሠረታዊ ችግር ነበር ብለዋል።</p>

<p>ኢህአዴግ እንደደርግ ሁሉ የፖለቲካ ድርጅቶችን በጠላትነት በመፈረጁና ይህም እንደ ባህል እየተወረሰ መገኘቱም በዚህም የተነሣ አገሪቱም በታሪክ ፍላሽ ላይ ከመሽሞንሞኑ ውጪ ሌሎች ክደረሱበት ዕድገትና ሥልጣኔ መድረስ እንዳልቻለ መራራ ጉዲና አስረድተዋል።</p>

<p>በሀገሪቱ ያለውን ወቅታዊ ሁኔታ በተመለከተ ሰፋ ያለና የተሰብሳቢውን ቀልብ የሳበ ትንታኔ ሰጥተዋል። የብሔራዊ ዕርቅ ጥሪን በተመለከተ ከኢህአዴግ ወገን ቆመው ዕርቁን የሚያጣጥሉት ዕርቅ ከወረደ ቦታ አይኖረንም፣ እንገለላለን የሚል ስጋት ያደረባቸው ወገኖች ሊሆኑ እንደሚችሉ ግምታቸውን አስፍረዋል። ያም ካልሆነ ኢህአዴግ በዚህ ተልዕኮ አሰማርቷቸው ይሆን ይሆናል በማለት ገልፀው አካሄዱ ግን የሚያዋጣ እንዳልሆነም አሳስበዋል። በዚህ ህዝባዊ ውይይት ሌላው የመድረኩ ተሳታፊ የደቡብ ሕዝቦች ዲሞክራሲያዊ ህብረት ም/ሊመንበርና የህግ ባለሙያው አቶ ሙሉ መጃ ሲሆኑ ርሳቸውን የሀገሪቱን ተጨባጭ ሁኔታ በተመለከተ ገለፃ አድርገዋል። ከዚህም ሌላ ከተሰብሳቢው በቀረቡ ጥያቄዎች ላይ ውይይት ተካሂዶባቸዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ኅዳር 16 ቀን 1991</a></p>

</body>
</html>
