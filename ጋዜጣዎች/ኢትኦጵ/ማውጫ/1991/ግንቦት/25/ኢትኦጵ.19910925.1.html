<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞ ሠራዊት አባላት ሆለታ እየገቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቀድሞ ሠራዊት አባላት ሆለታ እየገቡ ነው</h1>


<p>በኢትዮጵያ በኩል ሠራዊቱን ለማጠናከር የተደረገው ምልመላ የቀጠለ ሲሆን መንግሥት መላ ትኩረቱን በቀድሞ ሠራዊት አባላት ላይ በማተኮር የተሐድሶ ካርድ የሌላቸውን የቀድሞ ወታደሮች ጭምር ወደሰራዊቱ እንዲቀላቀሉ ጠይቋል። ይፋ ባልሆነው በዚህ ጥሪ የተመዘገቡ የቀድሞ ወታደሮች ፎርም ሞልተው አሻራ ሰጥተው ከፊሉ ሲንቀሳቀስ ሌሎች ደግሞ በመጣበበቅ ላይ መሆናቸውን ለማወቅ ተችሏል። ካለፈው ሳምንት ጀምሮ በየዞኑ የተሰባሰቡ የቀድሞ ሰራዊት አባላት የተንቀሳቀሱትም ወደ ሆለታ ገነት ጦር ት/ቤት መሆኑ ታውቋል።</p>

<p>በየቀበሌው ያሉ የመስተዳድሩ አካላትም የቀድሞ ሰራዊትን አባላትን በየግል እየጠሩ የመመለስ ፍላጐቱ ካላቸው ዞን ሄደው እንዲመዘገቡ ሲያግባቡ እንደነበር ከመታወቁም ባሻገር በወሬ ወሬ የሰማውን ጨምሮ ከፍተኛ ቁጥር ያለው የቀድሞ ሠራዊት በዞን ጽ/ቤቶች እየቀረበ ፎርም ሲሞላና አሻራ ሲሰጥ ለማየት ተችሏል።</p>

<p>በተለይም የዛሬ 15 ቀን ረቡዕ በዞን 4 ጽ/ቤት በርካታ የቀድሞ ወታደሮች ፎርም ሲሞሉ ቅዳሜ ደግሞ አሻራ ሲሰጡ ታይተዋል። ፎርሙን ከሞሉ በኋላ ከመካለክያ ሚኒስቴር የመጣ ባለስልጣን ያነጋገራቸው ሲሆን ባለስልጣኑም ሌሎች የቀድሞ ወታደሮችን ሰብስበው እንዲያመጡ ለተሰብሳቢዎቹ የአደራ ቃል አስተላልፈዋል። የተሐድሶ ካርድ የሌለውም የቀድሞ ሰራዊት አባላት ተሃድሶ የወሰደበትን ማዕከል በመናገር ብቻ መመዘግብና መቀላቀል እንደሚችል የመከላከያው ባለሥልጣን መግለፃቸውን የደረሰን ዜና ዘገባ ያስረዳል።</p>

<p>«መንግሥት የቀድሞውን ሰራዊት የፈለገው ሻዕቢያና የርሱ ወኪሎቹ እንደሚያወሩት ሰራዊት ስለተጐዳብንና ኃይላችን ስለተመናመነ ሳይሆን ልምድና ብቃት ባለው ሰራዊት መከላከያችንን ለማጠናከር በመፈለጋችን ነው» ሲሉ መናገራቸውም ተመልክቷል። በስፍራው ከታዩት የቀድሞ ወታደሮች በጐዳና ተዳዳሪነት ሕይወታቸውን ሲገፉ የነበሩ ስለመኖራቸው ገጽታቸው አጠቃላይ ጉስቁልናቸው የሚመሰክር ሲሆን እነርሱም ያለአንዳች ቅድመ ሁኔታ ለመዝመትና ግዳጃቸውን ለመወጣት ዝግጁነታቸውን አረጋግጠዋል።</p>

<p> ይህ በእንዲህ እንዳለ ከመጋቢት 20/91 ወዲህ ዝምታ ሰፍኖበት የነበረውም ግንባር ከሳምንት በፊት በባድመ ግንባር በተጀመረ ውጊያ እንደገና የመቀጣጠል አዝማሚያ ቢታይበትም እንደገና መልሶ ተዳፍኗል። ኢትዮጵያ መሬቷን ካላስለቀቀች ድርድርም ሆነ ተኩስ አቁም እንደማታደርግ ደጋግማ ያሳወቀች ሲሆን ኤርትራ ሁለታችንም ከአጨቃጫቂዎቹ ቦታዎች እንውጣ እንጂ ብቻዬን አልወጣም በሚለው አቋማ እንደፀናች ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 25 ቀን 1991</a></p>

</body>
</html>	
