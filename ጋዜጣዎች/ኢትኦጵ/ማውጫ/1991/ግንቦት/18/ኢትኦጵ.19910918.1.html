<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሮፌሰር አሥራት ቀብር በዛሬው ዕለት ይፈፀማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፕሮፌሰር አሥራት ቀብር በዛሬው ዕለት ይፈፀማል</h1>


<p>ግንቦት 6 ቀን 1991 ዓ.ም አሜሪካ ፊላዴልፍያ ውስጥ ፔንሲልቪኒያ ሆስፒታል ያረፉት ክቡር ፕሮፌሰር አሥራት ወልደየስ አስክሬን በትናንትናው ዕለት ከምሽቱ 11 ሰዓት ከ15 ደቂቃ ቦሌ አውሮፕላን ማረፊያ የደረሰ ሲሆን 12:30 ከቦሌ አየር ማረፊያ ወጥቶ ወደ መኖሪያ ቤታቸው የተንቀሳቀሰ ሲሆን ቁጥሩ ከፍተኛ የሆነ ሕዝብ ቦሌ በመገኘት ለአስክሬኑ ደማቅ የሆነ አቀባበል አድርጓል። የቀብር ሥነ ሥርዓታቸውም ዛሬ ይፈፀማል።</p>

<p>በወጣው የቀብር ሥነ ሥርዓት አፈፃፀም ፕሮግራም መሰረት ድርብ ጥንግ ልብሰ ተክህኖ የለበሱ ካህናት ፀሎተ ፍትሐት ያደርጋሉ። ከቀኑ 7 ሰዓት አስክሬኑ በቤተሰቦቻቸው፣ በመዐሕድ አባላትና ደጋፊዎች ታጅቦ ቀብሩ ወደሚፈፀምበት ሲጓዝ ለመጨረሻ ስንብት በመዐህድ ጽ/ቤት ለጥቂት ደቂቃ ያርፋል። ከዚያም ወደ መጨረሻ ማረፊያው ወደ ቅድስት ሥላሴ ካቴድራል ያመራል።</p>

<p>በመቀጠልም የቅድስት ሥላሴ ካቴድራል ልብሰ ተክህኖ የለበሱ ካህናት ግራና ቀኝ ሆነው የፕ/ር አስራትን አስክሬን ይቀበላሉ። በቅድስት ሥላሴ ካቴድራል ብፅዕ ወቅዱስ አቡነ ጳውሎስ ፓትርያርክ ርዕሰ ሊቃነ ጳጳሳት ዘኢትዮጵያ ወእጨጌ ዘመንበረ ተክለሃይማኖት፣ ብፁዐን ጳጳሳት፣ እንዲሁም በቀብሩ ስነ ስርዓት ላይ ለመገኘት ቤተክርስቲያኑ የሚገኙ አቀባበል ያደርጋሉ።</p>

<p>አስክሬኑ ካቴድራሉ እንደደረሰ በተዘጋጀለት ስፍራ እንዲያርፍ ተደርጎ ፀሎት ይደረግለታል። ቀጥሎም የክቡር ፕሮፌሰር አስራት ወ/የስ አጭር የሕይወት ታሪክ ይነበብና ቤተሰብ፣ የመዐሕድ ተ/ም/ፕሬዝዳንት፣ የአማራጭ ኃይሎች ምክትል ሊቀመንበር አጭር ንግግር ያደርጉና የአበባ ማስቀመጥ ሥነሥርዓት ይከናወናል። በ10 ሰዓት የቀብሩ ሥነሥርዓት እንደተፈፀመ በሚደረገው የማሳረጊያ ፀሎት የፕሮግራሙ ፍፃሜ ይሆናል።</p>

<p>ሐዘናቸውን ለመግለፅ ለሚመጡ የክብር እንግዶች ከግንቦት 16-23/1991 የሚቆይ የሐዘን መግለጫ መዝገብም በመኖሪያ ቤታቸው ወረዳ 21 ቀበሌ 02 የቤት ቁጥር 454 ተዘጋጅቷል። አስክሬኑ ከቦሌ ተነስቶ የቀብሩ ስነስርዓት እስከተጠናቀቀበት ጊዜ ድረስ በቪዲዮ ይቀረፃል ፎቶግራፍም ይነሳል ሲል የፕሮግራሙ አስተባባሪ ኮሚቴ ገልጿል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 18 ቀን 1991</a></p>

</body>
</html>	
