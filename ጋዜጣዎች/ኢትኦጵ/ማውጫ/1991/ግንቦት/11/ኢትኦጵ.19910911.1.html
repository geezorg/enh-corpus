<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሮፌሰር አስራት አስክሬን ማክሰኞ 4፡45 ላይ አ/አበባ ይገባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፕሮፌሰር አስራት አስክሬን ማክሰኞ 4:45 ላይ አ/አበባ ይገባል</h2>


<p>ሰኔ 12 ቀን 1920 ዓ.ም በአ/አበባ ከተማ የተወለዱት ታዋቂው የሕክምና ባለሙያና የመአሕድ ፕ/ት ክቡር ፕሮፌሰር አስራት ወ/የስ ግንቦት 6 ቀን 1991 ዓ.ም በ71 ዓመታቸው በዩ.ኤስ አሜሪካ ውስጥ ሕይወታቸው አልፏል። የቀብራቸው ስ/ስርዓት በሚቀጥለው ሳምንት አ/አበባ ቅድስት ስላሴ ቤ/ክርስቲያን የሚካሄድ መሆኑንም ለማወቅ ተችሏል።</p>

<p>በሰኔ 24/1983 የዩኒቨርስቲውን ማሕበረሰብ በመወከል በሽግግሩ ም/ቤት የተገኙትና በወቅቱ የኤርትራ መገንጠል በመቃወም ድምፃቸውን አሰምተው የነበሩት ፕሮፌሰር አስራት ወ/የስ ሥልጣን ላይ ባሉ ወገኖች ከማለዳው ጥርስ ውስጥ ገብተው ነበር። በተለይም ታህሳስ 11 ቀን 1985 ዓ.ም በደብረ ብርሃን ከተማ ባደረጉት ንግግር ሳቢያ በመንግሥት መገናኛ ብዙሃን ለወራት የዘለቀ ፕሮፓጋንዳ ሲነዛባቸው ከመቆየቱም በላይ በተለያየ ጊዜ የተለያየ ክስ ቀርቦባቸው እሥራት ተፈርዶባቸዋል።</p>

<p>በእስር ላይ እያሉ በመታመማቸው በሽታው ሲፀናባቸው ወደ ምኒልክ ሆስፒታል፣ ከዚያም ወደ ጥቁር አንበሳ ሆስፒታል ተወስደዋል። በዚያም በማረሚያ ቤት ፖሊሶች እየተጠበቁ ሕክምናቸውን ሲከታተሉ ቢቆዩ በሽታውን ለማከምና ለማዳን መሣሪያ በሃገር ውስጥ አይገኝም በሚል የሆስፒታሉ ባለሥልጣናት ቢያመለክቱም ሰሚ ባለመገኘቱ ፕ/ር አስራት ሆስፒታል መቆየት ግድ ሆኖባቸዋል። ከዚያም ሕመማቸው በመባባሱ ውጭ ሃገር ለመታከም ልሂድ ሲሉ እንዲጠይቁ ተደርገው። በዚህም ተፈቅዶላቸው ታህሳስ 18/91 ወደ እንግሊዝ በረሩ። እዚያም በሆስፒታል ቆይታ አድርገው ወደ አሜሪካ በማቅናት በቴክሳስ ሴንትሊክና በፊላዴልፊያ ፔንሲሊቪኒያ ሆ/ል ሕክምናቸውን ሲከታተሉ ቆይተዋል። በመሐል ሻል ብሏቸው ከሆስፒታልም ወጥተው ነበር። ይሁን እንጂ በሽታው እንደገና ተቀስቅሶና ፀንቶባቸው ፊላዴልፊያ ዩኒቨርስቲ ኦፍ ፔንሲሊቪንያ ሆስፒታል ግንቦት 6 ቀን 1991 ማለዳ ላይ ሕይወታቸው አልፏል።</p>

<p>የእኝህ ታላቅ ሰው አስክሬን በመጪው እሁድ በአሜሪካ ፊላዴልፊያ ውስጥ ፀሎተ ፍትሃት ከተደረገለት በኋላ ሰኞ ዕለት ወደ ኢትዮጵያ ይንቀሳቀሳል። ማክሰኞ ማለዳ 4 ሰዓት ከ45 ደቂቃ ላይ አዲስ አበባ ይገባል። የቀብራቸው ሥነ ሥርዓትም የዛሬ ሳምንት ረቡዕ 4 ኪሎ በሚገኘው ቅድስት ስላሴ ቤተክርስቲያን እንደሚፈፀም ይጠበቃል። ፀሎተ ፍትሐቱም እዚያው ተደርጐ ስለሚመጣ እዚህ ፀሎተ ፍትሐት እንደማይኖር ለማወቅ ተችሏል።</p>

<p>በእኚህ ታላቅ ሰው የቀብር ሥነ ሥርዓት ላይ ለመገኘት በርካታ ኢትዮጵያውያን ከአሜሪካና ከአውሮፓ እንደሚመጡ ሲጠበቅ በአውሮፓና አሜሪካ ያሉ ኢትዮጵያውያን በመጪው እሁድ በየቤተክርስቲያኑ በፀሎት እንደሚያስቧቸውም የደረሱን መረጃዎች ያመለክታሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 11 ቀን 1991</a></p>

</body>
</html>	
