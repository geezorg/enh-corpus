<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አንድነት ግንባር ተኩስ ያቆመበትን ምክንያት አብራራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">ነሐሴ 24 ቋራ ላይ ውጊያ ማድረጉን ይፋ አደረገ</h3>
<h2 class="align-center">የኢትዮጵያ አንድነት ግንባር ተኩስ ያቆመበትን ምክንያት አብራራ</h2>


<p>የሀገሪቱ ተጨባጭ ሁኔታ በተለይም የሕወሐት ኢህአዴግ መግንሥት ከኤርትራው ሻዕቢያ ጋር የገባበት የጦርነት ሁኔታ ኢትዮጵያን የባሰ ጥፋት ሊያመጣባት ስለሚችል ይህንን ግንዛቤ ውስጥ በማስገባት ኢአግ የተናጠል የተኩስ አቁም ማድረጉን ይፋ አድርጓል።</p>

<p>የኢትዮጵያ አንድነት ግንባር ኢአግ መስከረም 6 ቀን 1991 ባወጣው በዚህ መግለጫ ይህንን ሃገሪቱ ላይ የተጋረጠውን አደጋ መቋቋምና መከላከል የሚቻለው ሀገራዊ የሕብረት ግንባር የፈጠረ ብቻ መሆኑንም አስምሮበታል። የተናጠል ተኩስ አቁሙ ሕዝቡ በተደጋጋሚ ያቀረባቸውን መሰረታዊ ጥያቄዎች መልስ እንዲያገኙ ለሚደረገው ፖለቲካዊና ዲፕሎማሲያዊ እንቅስቃሴ ጠቃሚነት እንደሚኖረውም ኢአግ አመልክቷል።</p>

<p>ከኢትዮጵያ ዲሞክራሲያዊ ኃይሎች ቅንጅት የቤንሻንጉል ሕዝብ ነፃነት ንቅናቄ እንዲሁም በከፋኝ አርበኞች ብሔራዊ ንቅናቄ በነሐሴ 88 በጋራ የመሰረቱን ግንባር ኢአግ ከ1989 ጀምሮ በሰሜን ምዕራብና በምዕራብ ኢትዮጵያ ውስጥ የትጥቅ ትግል ሲካሄድ መቆየቱን መግለጫው ይዘረዝራል። </p>

<p>በዚህ ባሳለፍነው ዓመት መጨረሻ ነሐሴ 24/1990 በጭልጋ አውራጃ ቋራ ላይ 45 ደቂቃ የፈጀ ውጊያ ከኢህአዴግ ጦር ማድረጉንና በውጊያው 16 ወታደሮች መግደሉንና ማቁሰሉን በአንፃሩ በርሱ በኩል መጠነኛ ጥቃት መከተሉን አሥፍሯል በሻዕቢያ ወረራ የተከተለውን ጦርነት ላለማደናቀፍ የኢአግ ሠራዊት ራሱን ከማጠናከር ሌላ የሕወሃት ኢህአዴግ ጦር አሳዶ ላለመምታት ቢወስንም ኢህአዴግ የኢአግ ላይ ከመዝመት አልታቀበም ሲል ከሷል።</p>

<p>ያም ሆኖ ላልተወሰነ ጊዜ ተኩስ ለማቆም መስማማቱን የገለጠው ኢአግ የኢህአዴግ ጦር ወይም የፀጥታ ኃይሎች ጥቃት የሚሰነዝረበትን ከሆነ ግን አሥፈላጊውን ርምጃ እንደሚወስድ አመልክቷል። ከዚህ ውጭ ራሱን እንደ ሰራዊት ለማቆየት በሚያስችሉ ተግባራትን ማከናወኑን እንደሚቀጥል በሐገርም ከሐገር ውጭ ያሉ የግንባሩ ደጋፊዎች ሰራዊቱን የመርዳት የማጠናከር ክብሩ ተግባራቸውን ይቀጥሉ ዘንድ ጠይቆ ሕዝቡም በሁኔታው እንዳይዘናጋ አሳስቧል። ኢህአዴግም በበኩሉ ተመሳሳይ ርምጃ በመውሰድ ኢአግ ላይ የሚሰነዝረውን የጥይት ጥቃት እንዲያቆም ጥሪ አቅርቧል። የፖለቲካ እሥረኞች እንዲፈቱና የሕግ የበላይነት እንዲረጋገጥም ድምፁን አሰምቷል። </p>

<p>ኢአግ ነሐሴ 24/90 አደረኩ ያለውን ውጊያ በተመለከተ ከነፃ ምንጭ ማረጋገጫ አልተገኘለትም። የፌዴራሉ የሃገር መከላከያ ሚኒስትር ስለጉዳዩ ማብራሪያ እንዲሰጠን ያደረግነው ተደጋጋሚ ሙከራም አልተሳካም።</p>


<p class="align-center"><a href="/Gazettas/Ethiop/info/Ethiop.sera.html">ከመስከረም 13 ቀን 1991</a></p>

</body>
</html>	
