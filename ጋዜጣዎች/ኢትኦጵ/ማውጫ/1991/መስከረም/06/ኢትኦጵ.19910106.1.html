<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጀብሐ በ4ኛው ጉባኤው የሻዕቢያን ወራሪነት አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">ባድመ ግን የኤርትራ ናት ይላል</h3>
<h2 class="align-center">ጀብሐ በ4ኛው ጉባኤው የሻዕቢያን ወራሪነት አረጋገጠ</h2>


<p>ሻዕቢኢያ የሥልጣን እድሜውን ለማራዘም አፋኝ ተቋማትን በማጠናከርና በማስፋፋት በከፋፍሎ መግዛት ሥልት በአገር አንድነትና በኤርትራ ሕዝብ እድል ላይ እያላገጠ መሆኑን ተጋድሎ ሓርነት ኤርትራ «ሳውራዊ ባይቶ» የተባለው የሻዕቢያ ተቃዋሚ ድርጅት አስታወቀ።</p>

<p>ተጋድሎ ሓርነት ኤርትራ (ሳውራዊ ባይቶ) የተባላው የኤርትራ ተቃዋሚ ድርጅት ከነሐሴ 20-27 ቀን 1990 ባካሄደው አራተኛ መደበኛ ጉባኤው መጠናቀቂያ ባወጣው መግለጫ ሻዕቢያ የኤርትራን ሕዝብ ጥቅምና ፍላጎት በመዘንጋትና ጠባብ ቡድናዊ ጥቅምን በማስቀደም አገሪቱ ለእድገት የምታውለውን ወርቃማ ጊዜ በከንቱ በማባከን ላይ እንደሚገኝ አውስቷል።</p>

<p>«የኤርትራ ሕዝብ በከፋ የጨቋኝ ሥርዓት እየተረገጠ ግፍና መከራ በሚቀበልበትና ኢትዮጵያና ኤርትራ ዳግም ወደ ጦርነት በገቡበት ብሎም በሁለቱም አገሮች ይኖሩ የነበሩ ዜጎች እየተባረሩ ባለበት በዚህ ወቅት የተካሄደው ይህ ስብሰባ በኤርትራ ያለውን ችግር ተመልክቶና የተከሰተውን አስከፊ አደጋ የሚያስከትለውን ውጤት በጥልቀት መርምሮ የአደጋውን አዝማሚያ ለመለወጥ ድርጅታችን በማንኛውም መስክ ሊኖረው ስለሚገባ ድርሻ ተወያይቷል» በማለት መግለጫውን የጀመረው ተጋድሎ ሓርነት ኤርትራ (ሳውራዊ ባይቶ) ሻዕቢያ ሕጋዊ ስርአትና የሰብዓዊ ባሕሪ መስፈን የሚሻውን የኤርትራ ሕዝብ በማንአህሎኝነት ያለ ሕግ ለመግዛትና እርሱን ብቻ እያመለከ የሚኖር ተገዢ ለማድረግ ጥረት በማድረግ ላይ ነው ሲል ክፉኛ ኮንኗል።</p>

<p>ሻዕቢያ ከጎረቤት አገሮች ጋር የሚያካሂደውን የጠብአጫሪነት ፖሊሲ አምባገንንነት የወለደው አሳፋሪ ምግባር ነው በማለት በመግለጫው ያወሳው ሳውራዊ ባይቶ በማያያዝም ሻዕቢያ እ.ኤ.አ ከ1991 ጀምሮ ሰላማዊና ሲቪል ኢትዮጵያውያንን በተለይም የትግራይ ተወላጆችን በግፍ በማሰርና ንብረት በመዝረፍ መቆየቱን ከመግለጡ በላይ ከግጭቱ ወዲህ ባለው ጊዜ የግፍ ተግባሩን በመቀጠል ኢትዮጵያውያንን በማሰርና በመሰወር የለየለት ኢሰብዓዊ ድርጊት በመፈፀም ላይ እንደሚገኝ አስታውቋል።</p>

<p>ሓርነት ተጋድሎ ኤርትራ በማያያዝም ሻዕቢያ ከኢትዮጵያ የተባረሩ ኤርትራውያንን እስር ቤት በመወርወር እንደሚሰቃይ ገልጦ የሻዕቢያ ሰላይና ደጋፊ ተብለው ከሰላማዊ ሕይወታቸው ከኢትዮጵያ የሚባረሩ ኤርትራውያንን በሚመለከት የኢትዮጵያ መንግሥት ሁኔታውን በአፅንኦት እንዲመረምር ጠይቋል።</p>

<p>ሳውራዊ ባይቶ በመጨረሻም ለኢትዮ ኤርትራ ጦርነት መከሰት መንስኤ የሆነችው ባድመ እስከ ግንቦት 1990 ድረስ በኢትዮጵያ ስር እንደነበረች ገልጦ ግዛትነቷ ግን የኤርትራ ነው በማለት መግለጫውን ደምድሟል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መስከረም 6 ቀን 1991</a></p>

</body>
</html>	
