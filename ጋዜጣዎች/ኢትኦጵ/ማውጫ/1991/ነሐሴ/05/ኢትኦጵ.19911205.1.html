<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወደብ ጉዳይ 3 የሱማሌ ላንድ ባለሥልጣናት ከኢትዮጵያ ጋር ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2>በወደብ ጉዳይ 3 የሱማሌ ላንድ ባለሥልጣናት ከኢትዮጵያ ጋር ተወያዩ</h2>


<p>ኢትዮጵያ ከጅቡቲ ወደብ ተጨማሪ አማራጭ
የምታገኝበትን መንገድ ለመወያየት 3 የሶማሌ ላንድ ከፍተኛ
ባለሥልጣናት ወደ አዲስ አበባ መጥተው ከከፍተኛ የመንግሥት
ባለሥልጣናት ጋር መወያየታቸው ተዘገበ። የሶማሊያ ላንድ ም/ፕሬዝዳንት
ሚስተር ዳሂር ሪያሌ የተመራው የልዑካን የፕላንና የውጭ
ጉዳይ ሚኒስትሩን አህመድ መሀመድንና የንግድ
ኢንዱስትሪና ወደብ ሚኒስትሩን መሀመድ አዳምን በማካተት
ባለፈው እሁድ ሐምሌ 25 ቀን አዲስ አበባ መግባታቸው
ታውቋል።</p>

<p>የልዑካን ቡድኑ የኢትዮጵያ
ንግድ ባንክ በሐርጌሳ ቅርንጫፍ ስለሚከፈትበት መንገድ
ከባንኩ ፕሬዝዳንት ከአቶ ጥላሁን አባይ ጋር
መወያየቱ ተገልጿል። ጠቅላይ ሚኒስትር መለስ ዜናዊ፣ ም/ጠ/ሚ/ርና
መከላከያ ሚኒስትር ተፈራ ዋልዋ፣ ከውጭ ጉዳይ ሚኒስትር
አቶ ስዩም መስፍን እና ከንግድና ኢንዱስትሪ
ሚኒስትር አቶ ካሣሁን አየለ ጋር በመሆን የልዑካን
ቡድኑን ማነጋገራቸውን ዜናው
ያብራራል። አቶ ካሣሁን ኢትዮጵያ አማራጭ ወደብ
እንድታገኝ የቀረበውን ጥሪ በማድነቅ በድንበር ዘለል ንግድ የበርበራ
ወደብ በኢትዮጵያ ወጪና ገቢ ንግድ ላይ ስለሚኖረው ጥቅም በሰፊው
መክረዋል ቢባልም በነዚህ ጉዳዮች ላይ ስለደረሱበት ስምምነት
ከማናቸውም ወገን የተገለፀ ነገር የለም።</p>

<p>ሚኒስትር መሀመድ አዳም ጉብኝቱ ምንም ዓይነት
ስምምነት ለመፈራረም እንዳልሆነ ገልፀው፣ የጉዞው
ትኩረት ሁለቱ ሃገሮች በአንዳንድ
ግንኙነቶችና በመሰረተ ልማት ያለውን የትብብር ሀሳብ
ለማጠናከር እንደሆነ አብራርተዋል። የልዑካን
ቡድኑ የኢትዮጵያ ንግድ ባንክ ቅርንጫፉን
በሀርጌሣ እንዲከፍት ከባንኩ ፕሬዝዳንት ጋር
በተነጋገሩበት ወቅት ቢጠይቁም ባንኩ ግን ምንም ዓይነት ምላሽ
እንዳልሰጠ ተገልጿል።</p>

<p>ዓለም አቀፍ ማህበረሰብ ዕውቅና የነፈጋት
የሱማሌላንድ የኢትዮጵያ የባንክና
የኢንሹራንስ ኩባንያዎች
ቅርንጫፋቸውን በሃርጌሣ እንዲከፍቱና በዓለም
አቀፍ ግብይት ለመካፈል ብትሻም ዕውቅናን ባለማግኘቷ
አልተሣካላትም። በአሁኑ ወቅት በሀርጌሣ የሚገኙት
ብሔራዊና የንግድ ባንኮች አገልግሎት የሚሰጡት
በሱማሌላንድ ክልል ውስጥ ብቻ መሆኑም ታውቋል።</p>

<p>የወደብ ሚኒስትሩ ሚስተር መሐመድ አዳም
በእናታቸው ኢትዮጵያዊ መሆናቸውንና ጅማ
ከተማ መወለዳቸውን ያስረዳው ዜና ዘገባው
«የበርበራ ወደብ ለአፍሪካ ቀንድ ስትራቴጂካዊ ወደብ ነው»
ሲሉ መናገራቸውንም ገልጿል። ለኢትዮጵያ የንግድ
አገልግሎት በሚቻላቸው መጠን ወደቡ በአማራጭነት
እንዲያገለግል ፍላጐታቸው መሆኑንም ዘገባው
አመልክቷል። ልዑካኑ በቆይታቸው ወቅት
በኢትዮጵያ የጨው አቅርቦት ላይም መክረዋል።</p>

<p class="align-center">ከኢትኦጵ ነሐሴ 5 ቀን 1991 </p>

</body>
</html>
