<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለእልቂቱ ተጠያቂዎች እኔና መለስ ዜናዊ ነን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«ለእልቂቱ ተጠያቂዎች እኔና መለስ ዜናዊ ነን»</h1>


<p class="align-right">ኢሳያስ አፈወርቂ</p>

<p>ባሣለፍነው ሳምንትወደ ዩ.ኤስ አሜሪካ
ያቀኑት የኤርትራው ፕሬዝዳንት ኢሣያስ አፈወርቂ 15 ወራት
የዘለቀውንና ደም ያፋሰሰውን ጦርነት ለማቆም ካለፉት
ጊዜያት ይልቅ አሁን የተሻለ ዕድል ያለ መሆኑንም
ገለፁ። ለዕልቂቱ ተጠያቂዎቹም እኔና መለስ ዜናዊ
ነን ማለታቸውን ቪኦኤ በትላትናው ዕለት ዘገበ።</p>

<p>በአፍሪካ ቀንድ አካባቢ ሰላም ለማስፈን
በሚደረጉ ጥረቶችና በተጨባጭ በሚታዩ እውነታዎች
ውዝግቡን በሰላም ለመፍታት ጥንቃቄ የተሞላበት ተስፋ መኖሩን
ፕሬዝዳንት ኢሣያስ ገልፀዋል። ፕሬዝዳንት አፈወርቂ ከመቼውም
ጊዜ በላይ የሰላሙ ተስፋ እንዳለ ቢገልፁም ወደ ሰላም
የሚያደርሰው ጐዳና ከባድና ውስብስብ መሆኑም
ዋሽንግተን ውስጥ በብሔራዊ ፕሬስ ክለብ ባደረጉት ገለፃ መረዳት
ተችሏል። ፕሬዝዳንት ኢሣያስ አፈወርቂ እዚያው
ዋሽንግተን ከጋዜጠኞች ጋር ባደረጉት ቃለ ምልልስም በብዙ
ሺዎች የሚቆጠር ሕይወት ለተቀጠፈበት ጦርነት ተጠያቂዎቹ ርሣቸውና
ጠ/ሚ/ር መለስ ዜናዊ መሆናቸውንም ተናግረዋል።</p>

<p>ፕ/ት ኢሣያስ አፈወርቂ መንግሥታቸው
ኢህአፓንና ኦነግን ይረዳልን? በሚል ለቀረበላቸው
ጥያቄ ኢህአፓንም ሆነ ኦነግን መንግሥታቸው
እንደማይረዳ ገልፀዋል። እነዚህ ድርጅቶች በፊትም ሲንቀሳቀሱ
የቆዩ መሆናቸውንም አክለውበታል። </p>

<p>መንግሥታቸው በአአድ፣ ተመድና
በአሜሪካ መንግሥት የቀረበውን ዝርዝር ማስፈጸሚያ መርሁን በይፋ
ለመቀበል የፈጀበት 2 ሰዓታት ብቻ መሆኑንም ጨምረው ገልጸዋል።
መንግሥታቸው ይህንን ሰነድ ባፋጣኝ የተቀበለው በ2 ሺህ ዓመተ
ምህረት አፍሪካ ሠላም ማግኘት ስላለባት ብቻ ሳይሆን ከአሜሪካ
ከአፍሪካ ጋር ለምትመሰርተው ግንኙነት ጭምር በማሰብ
ነው ሲሉ ተደምጠዋል።</p>

<p>የተባረሩ ኤርትራውያን በተመለከተ
ለቀረበላቸው ጥያቄም በአጠቃላይ ከኢትዮጵያ የተባረሩ
ኤርትራውያን የ800 ሚሊዮን ዶላር ንብረት
መዘረፋቸውን ለጋዜጠኞች አስረድተዋል። ከሠላሙ ሂደት
በኋላም በዚህ ጉዳይ ላይ የካሳ ጥያቄ የሚያነሱ
መሆናቸውንም ለጋዜጠኞቹ ገልፀዋል።</p>

<p>ከጠ/ሚ/ር መለስ ዜናዊ ጋር ተገናኝቶ ለመወያየት
ፈቃደኛ ነዎትን? በሚል ለቀረበላቸው ጥያቄም በሰጡት ምላሽ
ሁኔታው ሲፈቅድ ከጠ/ሚኒስትሩ ጋር ብቻ ሳይሆን
ከሌሎች የኢትዮጵያ ባለሥልጣናትም ጋር ፊት ለፊት ለመወያየት ዝግጁ
ነኝ ብለዋል።</p>

<p>ፕሬዝዳንት ኢሳያስ አፈወርቂ በሰሜን
አሜሪካ በተካሄደው የኤርትራውያን ፌስቲቫል ላይ
በመገኘትም ንግግር ያደረጉ ሲሆን በዚያ የሚገኙ
ኤርትራውያንን የሐገራቸው ቤዛና አርበኛ
ሲሉ አድናቆታቸውን ቸረዋቸዋል። ባለፉት 15 ወራት
የተካሔደውን ውጊያ እንደወያኔ በውጭ
እርዳታ የምናካሂድ ሳይሆን በናንተው ድጋፍ ብቻ
ያካሄድነው ሲሉም ተናግረዋል። በኢንተርኔት
መረብና በዲፕሎማሲው ረገድ ኤርትራውያን በሙሉ
ለሀገራቸው አምባሳደር ሆነው መገኘታቸውንም
ጠቅሰዋል።</p>

<p>የወያኔ መንግሥት ሰላምን አሻፈረኝ ብሎ
ምርጫው ጦርነት ከሆነ ይህንን ምርጫውን ለማስተጓጐል ምህላ
አንይዝም በማለት ለኤርትራውያኑ ባደረጉት ንግግር ላይ
አመልክተዋል።</p>

<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 12 ቀን 1991</a></p>


</body>
</html>
