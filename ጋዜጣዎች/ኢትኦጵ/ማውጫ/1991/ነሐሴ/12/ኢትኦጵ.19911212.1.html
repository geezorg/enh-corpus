<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤክስፐርቶቹ ጥናት ድንበሩ በ6 ወር እንዲካለልና የተመድ ሰላም አስከባሪ ኃይል እንዲገባ ይጠይቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2>የኤክስፐርቶቹ ጥናት ድንበሩ በ6 ወር እንዲካለልና የተመድ ሰላም አስከባሪ ኃይል እንዲገባ ይጠይቃል</h2>


<p>በአልጀርስ የመከረው የአአድ፣ የተመድና
የአሜሪካ መንግሥት የልዑካን ቡድን ያቀረበው ዝርዝር
አፈፃፀም መመሪያ በ6 ወራት ጊዜ ውስጥ ሠራዊት እንዲወጣ ድንበር
እንዲካለልና የተባበሩት መንግሥታት የሰላም አስከባሪ ኃይል
እንዲገባ የሚጠይቅ መሆኑ ተገለፀ።</p>

<p>የኤርትራው የውጭ ጉዳይ ሚኒስትር
ኃይሌ ወ/ተንሣይ ከኤርትራ ቴሌቪዥን ጣቢያ ጋር
ባደረጉት ቃለ ምልልስ እንዳስታወቁት ዝርዝር የአፈፃፀም ሰነዱ
የአፈፃፀሙ ሂደት መቼ እንደሚጀመር ማን
እንደሚከታተለው፣ በስንት ጊዜ ውስጥ ተግባራዊ መሆን
እንዳለበት በዝርዝር አስቀምጧል። የሁለቱንም ወገን ሰራዊት
የማስወጣቱ ተግባርና ጊዜያዊ አስተዳደር የማቋቋሙ ሂደት በ6 ወራት ጊዜ
ውስጥ የሚከናወንና የተባበሩት መንግሥታት ታዛቢዎች ባሉበት
የሚፈፀም መሆኑንም ከአቶ ኃይሌ ገለፃ መረዳት ተችሏል።
የድንበር መካለሉም በዚህ ጊዜ ውስጥ እንደሚፈፀም
በሰነዱ የተመለከተ መሆኑንም ከቃለ ምልልሱ መረዳት ተችሏል።</p>

<p>በአከራካሪ ቦታዎች ላይ ጊዜያዊ አስተዳደር
በሚመለስበትም ወቅት ችግሮች እንዳይፈጠሩ ከተባበሩት መንግሥታትና
ከአፍሪካ አንድነት ድርጅት የተወጣጣ ወታደራዊ ታዛቢ
ቡድን /ሰላም አስከባሪ ወታደራዊ ኃይል/ በአካባቢው
እንዲሰፍር በዝርዝር አፈፃፀሙ ላይ የተመለከተ መሆኑንም
ከጋዜጣዊ መግለጫ መረዳት ተችሏል። ይህ ሁሉ ተግባር
የሚከናወነው ትኩስ ከቆመና ጠብ አጫሪነት
ከተወገደ በኋላ መሆኑም ተመልክቷል።</p>

<p>በተጨማሪም በዚህ ግጭት መሐል ከሁለቱ ወገኖች የተባረሩ፣
የተፈናቀሉና በጦርነቱ ጉዳት የደረሰባቸው ዜጐች
ጉዳይ ደግሞ በተገቢው መንገድ መልስ ያገኛል የሚል በዝርዝር
ማስፈፀሚያው ሰነድ ላይ መጠቀሱን አቶ ኃይሌ ወ/ተንሣይ
ገልፀዋል። ከአአድ ከተመድና ከአሜሪካ መንግሥት
የተወጣጡት ኤክስፐርቶች የአፈፃፀም መርሁ ተግባራዊ
የሚሆንበትን መንገድ ለማመቻቸት ከኤክስፐርትነት ባሻገር
ማቴሪያል በማቅረብና የፋይናንስ ድጋፍ በመስጠት ሚና የሚኖራቸው
መሆኑንም የኤርትራው የውጭ ጉዳይ ሚኒስትር
ገልፀዋል። የአውሮፓ ህብረትና ጃፓንም በዚህ ረገድ ለመተባበር ፈቃደኛ
መሆናቸውም አመልክተዋል። ድንበር የማመላከቱና ገለልተኛ
ታዛቢ ኃይል የማቋቋሙ ተግባር የተባበሩት መንግሥታት ድርሻ መሆኑም
ተብራርቷል።</p>

<p>የኤርትራው የውጭ ጉዳይ ሚኒስትር
ኃይሌ ወ/ተንሣይ እስከዛሬ ሀገራቸው ኤርትራ
እንደተወረረች ሲገልፁ ቢቆዩም በዚህ ቃለ ምልልሳቸው ሚያዝያ
28/1990 በባድመ ላይ ወረራ መፈፀማቸውንም በተዘዋዋሪ አምነዋል። አቶ
ኃይሌ እንዳሉት የወያኔ መንግሥት አድሚሩግና
የመሣሰሉትን ቦታዎች በ1989 ስለያዘ የሚያዝያ 28ቱ የባድመ ወረራ
እንዲፈጠር ምክንያት ሆኗል። ዕርዳታ ለጋሾችም ሆኑ
ሌሎች ወዳድ ሀገራት ጦርነቱ በሰላማዊ መንገድ ካልተፈታ እርዳታ ላለመስጠት
መወሰናቸውንም የኤርትራው ውጭ ጉዳይ ሚ/ር
ገልፀዋል።</p>

<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 12 ቀን 1991</a></p>


</body>
</html>
