<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በ5ቱም መግቢያ በሮች በተደረገ ፍተሻ የጦር መሳሪያና ቅርሳቅርሶች ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በ5ቱም መግቢያ በሮች በተደረገ ፍተሻ የጦር መሳሪያና ቅርሳቅርሶች ተያዙ</h2>


<p>ባለፈው ሣምንት አርብ በአዲስ አበባ በአምስቱም መግቢያ በሮች ላይ በተካሄደ ድንገተኛ ፍተሻ የጦር መሣሪያ የያዙ ግለሰቦችና የቤተክርስቲያን ቅርሳቅርስ የዘረፉ ሌቦች በቁጥጥር ስር መዋላቸው ታወቀ።</p>

<p>ባለፈው ነሐሴ 21/91 በተካሀደው በዚህ ድንገተኛ ፍተሻ ከአምስቱ የመግቢያ በሮች ቢያንስ በሁለቱ የጦር መሣሪያ አስርገው ለማስገባት የሞከሩ ግለሰቦች በቁጥጥር ሥር ሲውሉ ፈንጂ ይዞ ሊገባ የነበረ ግለሰብ ግን ሳይያዝ ማምለጡትን የፖሊስ ምንጮች ይገልፃሉ። ግለሰቡ ሊያመልጥ የቻለው ለፍተሻ እንደወረደ በዚያው መሆኑን የሚገልፁት የፖሊስ ምንጮች ሁኔታውን እንደሚከተለው ያስረዳሉ።</p>

<p>በፍተሻው ኬላ ከቆመው አውቶብስ ላይ የሚገኙ ተሳፋሪዎች በሙሉ እንዲወርዱ ሲደረግ ፈንጂውን የያዘው ግለሰብ ፈንጂውን በጨርቅ እንደጠቀለለ መቀመጫው ስር አስቀምጦ ይወርዳል። በኋላም ፖሊሶች መኪና ውስጥ ገብተው ፍተሻ ሲያደርጉ ፈንጂውን ያገኙታል። ፖሊሶቹ ተሳፋሪዎቹ መልሰው እንዲገቡ በማድረግ ፈንጂው ካለበት መቀመጫ ያለውን ግለሰብ ቢፈልጉም ግለሰቡ ተመልሶ ባለመግባቱ እንደወጣ መጥፋቱ ተረጋግጧል። ከዚህም በተጨማሪ በተመሳሳይ ጊዜ በተደረገ ፍተሻ በጃኬቱ ውስጥ 400 ጥይቶችን ሰፍቶ ሊያሳልፍ የሞከረም ግለሰብ በቁጥጥር ስር መዋሉ ታውቋል።</p>

<p>በደሴ በር በተካሄደ ፍተሻም ከአክሱም ፅዮን ማርያም የተዘረፈ እንደሆነ የተገመተ መስቀልን ጨምሮ የተለያዩ የቤተክርስቲያን ቅርሳቅርሶች እንዲሁም ከየት እንደመጡ የማይታወቁ የከበሩ ድንጋዮች በቁጥጥር ስር መዋላቸውን ለማወቅ ተችሏል። በዚህ ድንገተኛ ፍተሻ በቁጥጥር ስር የዋሉ ግለሰቦች ለከፍተኛ ምርመራ ወደ ማዕከላዊ ምርመራ መወሰዳቸውም ተመልክቷል።</p>

<p>እነዚህ ከነጦር መሣሪያቸው በቁጥጥር ስር የዋሉት ግለሰቦት በተራ መሣሪያ ንግድ ላይ ይሰማሩ ወይንም ለሽብር ተግባር ይንቀሳቀሱ ማወቅ አልተቻለም። ፈንጂ ይዞ የገባው ግለሰብ ግን ለሽብር ተግባር የተንቀሳቀሰ መሆኑ ብዙም አጠራጣርሪ አልሆነም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 26 ቀን 1991</a></p>

</body>
</html>	
