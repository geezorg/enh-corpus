<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከማላዊ የተባረሩት ኤርትራውያን አ.አ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከማላዊ የተባረሩት ኤርትራውያን አ.አ ገቡ</h1>


<p>በተጭበረበረ ቪዛ ማላዊ መዲና ሊሉንጉዌ የገቡ 25 ኤርትራውያን የማላዊ ፀጥታ ኃይሎች በቁጥጥር ስር ያዋሏቸው መሆኑን «ዴይሊ ታይምስ» የተባለው የማላዊ ጋዜጣ ዘገበ።</p>

<p>«ዴይሊ ታይምስ» የጠቀሳቸው የማላዊ ፖሊስ ቃል አቀባይ ኦሌቨር ሳኮ ባለፈው ሐሙስ እንደተናገሩት 25 ኤርትራውያን ማላዊ ዓለም አቀፍ አውሮፕላን ማረፊያ የደረሱት እሁድ ነሐሴ 9/1991 ዓ.ም ሲሆን በቁጥጥር ስር የዋሉትም የአገሪቱ ኢምግሬሽን ባለሥልጣናት ቪዛውን በመጠርጠራቸው ነው።</p>

<p>የማላዊ ኢምግሬሽን ኃላፊ ዴቪድ ካምቢሎጂ ለሪፖርተሮች እንደገለጡት ኤርትራውያኑ በቁጥጥር ስር የዋሉበት ወቅት እያንዳንዳቸው 1000 የአሜሪካ ዶላር በመክፈል አዲስ አበባ ከሚገኘው የማላዊ ኤምባሲ ቪዛ አግኝተናል ማለታቸውን ጠቅሰዋል። የኢሚግሬሽን ኃላፊው ጨምረው እንደገለጡት ኤርትራውያኑ ህጋዊ ነን በማለት በቁጥጥር ስር መዋላቸውን ቢቃወሙም በኢትዮጵያ አየር መንገድ በኩል ወደ መጡበት ሊመልሷቸውም ተዘጋጅተዋል። ዚዲ ማርዲ የተባሉ የውጭ ጉዳይና የዓለም አቀፍ ግንኙነት ኃላፊ ኤርትራውያኑ አዲስ አበባ ከሚገኘው ማላዊ ኤምባሲ ቪዛ አግኝተናል ማለታቸውን አስተባብለዋል።</p>

<p>ዘግይቶ በደረሰን ዜና ማላዊ ውስጥ በህገ ወጥ መንገድ የገቡት ኤርትራውያን ከማላዊ ተባረው ተመልሰው አዲስ አበባ መግባታቸው ታውቋል። ከ25ቱ ኤርትራውያን ውስጥ አንደኛው በድብደባ መሞቱን ሌሎች አስር ደግሞ በተመሳሳይ ድብደባ የደረሰባቸው መሆኑን የአየር መንገዱ ምንጮች ይገልፃሉ። ከሟቹ በቀር 24ቱም ኤርትራውያን ወጣቶች ባለፈው እሁድ ምሽት አዲስ አበባ ገብተዋል። ወደ ኢትዮጵያ ከመባረራቸው በፊት ማላዊ መዲና በሚገኘው «ማውላ» በተባለው እስር ቤት መቆየታቸውንም ከ«ዴይሊ ታይምስ» ዘገባ ለመረዳት ተችሏል።</p>

<p>ኤርትራ ይህንን በማስመልከት ባወጣቸው መግለጫ አንድ ኤርትራዊ መሞቱንና 7 መቁሰላቸውን አስታውቃለች። ኤርትራ 25ቱ ዜጐቿ ወደ ሀገሯ እንዲገቡ ከማላዊ መንግሥት ጋር ዲፕሎማሲያዊ ግንኙነት ስታደርግ መቆየቷንም አስታውቃለች። ድርጊቱንም በማውገዝ ከማላዊ መንግሥት ማብራሪያ መጠየቋን የኤርትራ የውጪ ጉዳይ ሚ/ር ያወጣው መግለጫ ያስረዳል። የተባበሩት መንግሥታት የስደተኞች ጉዳይ ከፍተኛ ኮሚሽን በበኩሉ ባወጣው መግለጫ የማላዊ መንግሥት ድርጊት የተመድ ሰብዓዊ መብት ቻርተርን የጣሰ ነው ሲል አውግዟል። አንድ ኤርትራዊ የሞተውና ሌሎች ደግሞ ሊቆስሉ የቻሉት ከማላዊ ፖሊሶች ጋር ባደረጉት ግብግብ እንደነበር ታውቋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 19 ቀን 1991</a></p>

</body>
</html>	
