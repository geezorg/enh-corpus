<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አየር ኃይል 51 ኪ.ሜትር ወደ አሰብ ዘልቆ ትናንት ጥቃት ፈፀመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ አየር ኃይል 51 ኪ.ሜትር ወደ አሰብ ዘልቆ ትናንት ጥቃት ፈፀመ</h2>


<p>እሁድ የካቲት 7/91 ከንጋቱ 12:30 ላይ በቡሬ ግንባር የተጀመረውና ኢትዮጵያ በአየር ጥቃት ያፋፋመችው ውጊያ በትናትናውም ዕለት ቀትር ላይ ቀጥሎ ውሏል።</p>

<p>እንደኢትዮጵያ መንግሥት ቃል አቀባይ ጽ/ቤት መግለጫ ትናንት ከቀኑ 7:45 ላይ የኢትዮጵያ ሚግ 21 ተዋጊ ጀትች ከኢትዮጵያ ድንበር ወደ ውስጥ 51 ኪ.ሜትር ዘልቆ በመግባት ሀርሰሌ ተብሎ በሚጠራው የኤርትራ ጦር ኃይልና ድጋፍ ሰጪ ተቋማት ላይ ጉዳት አድርሷል።</p>

<p>በዚህ ከአሰብ 20 ኪ/ሜትር ርቀት ላይ በሚገኘው ስፍራ ላይ የኢትዮጵያ አየር ኃይል በሰነዘረው ጥቃት በስፍራው የነበሩ የኤርትራ ጦር ብረት ለበስ ተሽከርካሪዎች እንዲሁም በተወርዋሪነትና በደጀንነት በተቀመጠው የኤርትራ ጦር ላይ ጉዳት ማድረሱን የመንግሥት ቃል አቀባይ ጽ/ቤት መግለጫ ያስረዳል።</p>

<p>ይህንን በአሰብ መስመር የተሰነዘረውን ጥቃት በተመለከተ ሬድዮ ፍራንስ ኢንተርናሽናል ትናንት ከምሽቱ 1 ሰዓት ላይ እንደዘገበው ሐርሰሌ በተባለው ቦታ ላይ የደረሰውን ጥቃት ለማረጋገጥ የኤርትራ ጦር ወታደራዊ ይዞታዎች /የጥይት፣ ስንቅና ወዘተ ማከማቻዎች/ በአየር ጥቃቱ መመታታቸውን ዘግቧል። በዚህ የአየር ጥቃት ወቅት የኢትዮጵያ ተዋጊ ጀቶች እየተመላለሱ ጥቃት ሲፈጽሙ የኤርትራ የአየር መከላከያ መሣሪያዎች ጄቶቹን ለመጣል ጥረት ቢያደርጉም እንዳልተሳካላቸው በሬድዮው ዘገባ ተመልክቷል። በኤርትራ ወታደራዊ ይዞታ ላይ ከፍተኛ ጉዳት መከተሉንም ሬድዮው ገልጿል።</p>

<p>ይህ በአሰብ መስመር የተከፈተው ውጊያ ከመጀመሩ አስቀድሞ የጀርመን ድምጽ ሬድዮ የዲፕሎማቲክ ምንቾችን መጥቀስ ኢትዮጵያ በቡሬ መስመር ጦሯን እያከማቸች ነው ማለት ዘግቦ ነበር። የጀርመን ድምጽ ሬድዮ የእንግሊዘኛው አገልግሎት አርብ 8 ሰዓት ከ30 ላይ ባስተላለፈው በዚህ ዘገባው በአሰብ መስመር አዲስ ጦርነት ይቀሰቀሳል በሚ ስጋት የገባት ጅቡቲ ጦሯን በተጠንቀቅ እንዲቆም ማድረጓንም ከዘገባው መረዳት ተችሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 10 ቀን 1991</a></p>

</body>
</html>	
