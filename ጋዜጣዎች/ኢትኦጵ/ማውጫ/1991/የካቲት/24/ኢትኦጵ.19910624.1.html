<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከባድመ እንድትወጣ አ.አ.ድ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ከባድመ እንድትወጣ አ.አ.ድ ጠየቀ</h1>


<p>ጥቅምት 28 እና 29 ቡርኪናፋሶ መዲና ዋጋድጉ ላይ ይፋ የሆነውን የሰላም ሃሳብ የተቀበለችውንና በሻዕቢያ አሻፈረኝ ባይነት ይዞታዋን በኃይል ያስመለሰችው ኢትዮጵያ ከባድመና አካባቢዋ ለቃ እንድትወጣ የአፍሪካ አንድነት ድርጅት ሰኞ ዕለት ጠየቀ።</p>

<p>የኢትዮጵያ መከላከያ ሠራዊት «ዘመቻ ፀሐይ ግባት» በሚል ከማክሰኞ የካቲት 16/91 እስከ የካቲት 19/91 በሰነዘረው የማጥቃት እርምጃ ባድመንና አካባቢዋን ከሻዕቢያ ወራሪ ኃይል ነፃ ማውጣቱ ሲታወስ በማግስቱ ይዞታውን ሲያጠናክር ቆይቶ እሁድ ዕለት ድሉን ለኢትዮጵያ ሕዝብ ይፋ ማድረጉ ይታወቃል።</p>

<p>በኢትዮጵያ የመከላከያ ኃይል ባድመ ከእጃቸው ያፈተለከችባቸው ኢሳያስ አፈወርቂ ከመንፈቅ በላይ አልቀበለውም ያሉትን የአ.አ.ድ የሰላም ሃሳብ ለመቀበል ከመገደዳቸውም በላይ የሰላሙን ሃሳብ መቀበላቸውን ለተባበሩት መንግሥታት ድርጅትና ለአሜሪካ አሳውቀዋል።</p>

<p>የአፍሪካ አንድነት ድርጅትም ሰኞ ዕለት ከኢትዮጵያ ባለሥልጣናት ጋር ከተነጋገረ በኋላ በማስከተል ከኤርትራ መሪዎች ጋር ለመነጋገር ለዛሬ ረቡዕ የካቲት 24 ቀን 1991 ቀጠሮ መያዙና የሰላሙ ሃሳብ በአፋጣኝ ተግባራዊ እንዲሆን መጠየቁ ታዛቢዎችን ግራ ያጋባና ከየአቅጣጫው ኢትዮጵያን ሰንጐ የመያዝ አዝማሚያው ተጠናክሮ መቀጠሉን አመልካች ነው ተብሏል።</p>

<p>ይህ በእንዲህ እንዳለ የአሜሪካና የተባበሩት መንግሥታትን አቋም በመንቀፍ ኢትዮጵያውያን ከየአቅጣጫው ተቃውሟቸውን እያሰሙ ሲሆን የተወካዮች ም/ቤት ከትናንት በስቲያ ሰኞ ዕለት ባሳለፈው አቋም የፀጥታው ም/ቤት በቁጥር 1227/99 መሠረት ያሳለፈውን የመሣሪያ ሽያጭ እገዳ ኢ-ፍትሐዊና አሳዛኝ ሲል በመንቀፍ ተቃውሞውን ልኳል። በአሜሪካ የሚኖሩ ኢትዮጵያውያንም በተመሳሳይ በዚሁ ዕለት ተቃውሟቸውን በማሰማት ለፕ/ት ክሊንተንና ለውጭ ጉዳይ ሚኒስትሯ ማድሊን ኦልብራይት ደብዳቤ ልከዋል። በስዊዘርላንድ የሚኖሩ ኢትዮጵያውያንም በሰራዊቱ ድል መርካታቸውን ገልፀው መንግሥት አሁን እየተፈጠረ ያለው አንድነት እንዲጠናከርና ከተቃዋሚዎች ጋር ተባብሮ እንዲሰራ ጠይቀዋል።</p>

<p>ይህ በእንዲህ እንዳለ ኤርትራ በትናንትናው ዕለት ባወጣችው መግለጫ ኢትዮጵያ አሁን ያለውን የኤርትራን መንግሥት ለማፍረስና አዲስ የሽግግር መንግሥት የማቋቋም ፍላጐት ስላላት የሰላም ሃሳቡን ልትቀበለው ፈቃደኛ ባለመሆን በጦርነቱ ገፍታበታለች ሲል ለዓለም አቀፉ ማሕበረሰብ አቤቱታ አሰምታለች። እስከትናንት በስቲያ ሰኞ የቀጠለው ውጊያም በትናንትናው ዕለት ጋብ ብሎ መዋሉንም ከዜና ዘገባዎች መረዳት ተችሏል። ኤርትራ የሰላሙን ሃሳብ ተቀበልኩት ካለች ወዲህ ኢትዮጵያ በጉዳዩ ላይ ምላሽም ሆነ አስተያየት አልሰጠችም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 24 ቀን 1991</a></p>

</body>
</html>	
