<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ከፍተኛ ጥቃት መሰንዘሩ ከነፃ ምንጮች ተረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ጦር ከፍተኛ ጥቃት መሰንዘሩ ከነፃ ምንጮች ተረጋገጠ</h1>


<p>«በባድመ ግንባር የኢትዮጵያ አየር ኃይል ከፍተኛ ጥቃት ሲያደርስ ውሏ። የመጀመሪያው ጄት ካጠቃ ከ20 ደቂቃ በኋላ ሌላ ጄት ይመጣል። የኤርትራ ኃይሎች ከጀቶቹ የሚሰነዘረውን ጥቃት ለመቋቋም የአየር መቃወሚያ መሣሪያዎችን ቢተኩሱም ጀቶቹን ፈፅሞ ለመጣልና ለመምታት አልቻሉም» ስትል የቢቢሲ ሬድዮ ዘጋቢ ካተሪና ጄንክሲን ትናንት ማምሻውን ከስፍራው ዘግባለች።</p>

<p>ይህች የኢትዮ-ኤርትራ ግጭት በተከሰተበት ወቅት ከአስመራ ሆና በፍፁም ወገናዊነት ስሜት ለሻዕቢያ በሚያደላ መልኩ በምታቀርበው ዘገባ ከፍተኛ ተቃውሞ የቀረበባት ጋዜጠኛ የኢትዮጵያ አየር ኃይል በሻዕቢያ ምሽጐችና ከምሽጉ ማዶ በማለፍ ያለከልካይ የሻዕቢያ ይዞታዎችን ሲቀጠቅጥ መዋሉን ለማመን ከመገደዷም ባሻገር ሳትደብቀው ለአለም ሕዝብ ይፋ አድርጋለች። የኢትዮጵያ ተዋጊ ጄቶች ከባድመ አልፈው ወደ ውስጥ 30 ኪ/ሜትር ዘልቀው ጥቃት መሰንዘራቸውንም በዘገባዋ አመልክታለች። የኤርትራ ቁስለኞች በብዛት በመኪና እየተጫኑ በመሄድ ላይ መሆናቸውንም ከዚህችው በስፍራው ከነበረችው ጋዜጠኛ ዘገባ መረዳት ተችሏል።</p>

<p>የኤርትራ ሰራዊቱ በኢትዮጵያ ሠራዊት የሚሰነዘርባትን ኃይለኛ ጡጫ ለመቋቋም ባለመቻሉ ሟቾችን እንኳን የሚቀብርበት ፋታ እንዳለገኘም ከዘገባው መረዳት ተችሏል።</p>

<p>ይህ በእንዲህ እንዳለ የኢትዮጵያ መከላከያ ሠራዊት ከትናንት በስቲያ ሰኞ በቁጥጥር ስር ያዋላቸውን ኩኑኒ እና ቁኒኒ የተባሉ ቦታዎችን በተመለከተ ስለመያዝ አለመያዛቸው ማረጋገጫ እንዲሰጡ የተጠየቁበት የኤርትራ ከፍተኛ ባለሥልጣን ሳቅ በማብዛትና ዙሪያ ጥምጥም እየሄዱ ቃላት በመዘብዘብ ቁርጥ ያለ ምላሽ መስጠት ተስኗቸው ነበር። በኋላም ጋዜጠኛው ጥያቄው ቦታዎቹ ተይዘዋል አልተያዙም? በሚል ሲያፋጥጣቸው ውሸት ነው የሚል ምላሽ ሰጥተዋል።</p>

<p>እኚህ የፕሬዝዳንት ኢሳያስ ቃል አቀባይ የሆኑት የማነ ገ/አብ ባለፈው እሁድ በተመሳሳይ ከቢቢሲ ሬድዮ ጋር ባደረጉት ቃለ ምልልስ «ገዛገብረስላሴ» የሚባል ቦታ የለም በማለት ሸምጥጠው ከካዱ በኋላ መንግሥታቸው «ገዛ ገብረስላሴ» የሚባል ቦታ መኖሩን በማመን ዓለም አቀፍ ጋዜጠኞችን ወደ ስፍራው በትናንትናው ዕለት ጋብዟል። ይሁን እንጂ ለጋዜጠኞች ያሳየው ቦታ «ገዛገረስላሴ» የሚባለው ቦታ አለመሆኑም የኢትዮጵያ መንግሥት ቃል አቀባይ ጽ/ቤት ትናንት ካወጣው መግለጫ መረዳት ተችሏል።</p>

የኢትዮጵያ ጦር በኤርትራ ኃይል ላይ በጄቶችና በሄሊኮፕተሮች የታገዘ ጥቃት በመሰንዘር ላይ መሆኑን የቢቢሲ ሬዲዮ ዘጋቢዎች ከማረጋገጣቸው ባሻገር የጀርመን ዜና ወኪል ይህንኑ የኢትዮጵያ አየር ኃይልን ጥቃት በማረጋገጥ ኢትዮጵያ ሁለት ስልታዊ ቦታዎችን ይዛለች ሲል ማረጋገጫ ሰጥቷል።

በሌላም በኩል ዘግይቶ በደረሰን ዜና መሠረት ኢትዮጵያ በእስካሁኑ ውጊያ ፊትለፊት የመጣበትን የሻዕቢያ ኃይል ፊትለፊት መክቶ ከመመለስ ባሻገር በቀላል ኃይል ከጀርባ ቆርጦ በመግባት በአነስተኛ መስዋዕትነት የሻዕቢያ ጦር እያፍረከረከው መምጣቱን ከመከላከያ ምንጮች አካባቢ የተገኘው ዜና ያስረዳል። እንዲህ ያለው ጥቃት መስዋዕትነትን ከመቀነሱም በላይ የሻዕቢያ ኃይል ዳግም በአጭር ጊዜ እንዳያንሰራራ እንደሚያደርገውም ከምንጮቹ ገለፃ መረዳት ተችሏል።

«እነርሱ ጉድጓድ ይዘው ነው መዋጋት የሚችሉት፤ ይህን እናውቃለን። እኛ ደግሞ አውጥተን መቅበር እንደምንችል እነሱም ያውቁታል» በማለት የሻዕቢያን ኃይል በእርግጠኝነት መምታት እንደሚቻል ከወራት በፊት የተናገሩት ብ/ጄ/ል ሳሞራ የኑስ የባድመን ግንባር በበላይነት በመምራት ላይ መሆናቸውም ታውቋል።

ይህ በእንዲህ እንዳለ የከባድ መኪና ባለንብረቶች በትናንትናው ዕለት አዲስ አበባ መንገድ ትራንስፖርት አዳራሽ ባደረጉት ስብሰባ መኪኖቻቸው ለመከላከያ ሠራዊት የሚያግዙ እንስቃሴዎች ውስጥ ለማሳተፍ ሙሉ ስምምነት ላይ መድረሳቸው ታውቋል። ከዚህም በተጨማሪ ሰራዊቱን ለማገዝና ለማጠናከር የገንዘብ ዕርዳታ ለመስጠት መወሰናቸውንም ማረጋገጥ ተችሏል።


<p class="align-center"><a href="/Gazettas/Ethiop/info/Ethiop.sera.html">ከኢትኦጵ የካቲት 3 ቀን 1991</a></p>

</body>
</html>	
