<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የተሰጠው ፍርድ ብሔራዊ እርቅን ያደናቅፋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የተሰጠው ፍርድ ብሔራዊ እርቅን ያደናቅፋል»</h1>
 
<p class="align-center">መዐሕድ</p>


<p>የዛሬ ሳምንት ረቡዕ የፌዴራሉ ከፍተኛ ፍ/ቤት ሁለተኛ ወንጀል ችሎት በ22 የመዐሕድ አባላት ላይ ከ3-20 ዓመት እስራት መበየኑ ሲታወስ እርምጃው በብሔራዊ እርቅ ጥያቄው ላይ እንቅፋት የሚፈጥር ነው ሲል መዐሕድ ተቃውሞውን አሰምቷል።</p>

<p>አቶ ወንዳየሁ ካሳ፣ አቶ ዓሊ እንድሪስ እንዲሁም አቶ ግርማ እንቁ ስላሴ የተባሉትን 3 የመዐሕድ ከፍተኛ የአመራር አባላትን ጨምሮ በ22 የመዐሕድ አባላት ላይ የፌዴራሉ ከፍተኛ ፍ/ቤት ሁለተኛ ወንጀል ችሎት ያሳለፈው የእስር ቅጣት መዐሕድ የማያምንበትና በጉዳዩ ላይም ይግባኝ የሚል መሆኑን አንድ የመዐሕድ ከፍተኛ አመራር ገልፀዋል።</p>

<p>«በኛ በኩል ተደረገ የተባለውን ሁሉ የማናምንበት ጉዳይ ስለነበር እንዲህ ያለ ነገር አልጠበቅንም። እና የጠበቅነው እስካሁን የታሰራችሁት ይበቃል፣ ተለቃችኋል የሚል ዜና ነበር» ሲሉ በውሳኔው አለመደሰታቸውንና መገረማቸውን አቶ ንጋቱ ወ/ዮሐንስ የተባሉት እኒሁ የመዐሕድ አመራር አባል ለቪኦኤ ዘጋቢ ገልፀዋል። ውሳኔውም በብሔራዊ የእርቅ ውይይት ላይ እንቅፋት እንደሚሆንም አስገንዝበዋል። ጥፋት ቢሆን እንኳ መንግስት መሐሪ ስለሆነ ሁኔታዎችን በማገናዘብ ቅጣቱን መቀነስ ይቻል እንደነበርም በመግለፅ በውሳኔው በእጅጉ አዝነዋል። በውሳኔው ላይ ይግባኝ እንደሚጠይቁም አስረድተዋል። ከሶስት ዓመት እስከ 20 ዓመት የተፈረደባቸው እነኚህ የመዐሕድ አባላት ከአራት ዓመት በላይ በእስር ላይ ስለቆዩ ከአምስት ዓመታት በታች የተፈረደባቸው ማረሚያ ቤቱ ይለቃቸዋል የሚል ተስፋ እንዳለም መዐሕድ ገልጿል።</p>

<p>በዚህ ጉዳይ ላይ የመዐሕድ ተቀዳሚ ምክትል ፕሬዝዳንት ቀኛዝማች ነቅዓጥበብን ለማነጋገር በተደጋጋሚ ያደረግነው ሙከራ ቀኝአዝማቹ እረፍት ላይ ናቸው በመባሉ ሊሳካልን አልቻለም።</p>

<p>ከመዐሕድ ጽ/ቤት የተገኘው ዜና እንደሚያስረዳው ከታሰሩት ውስጥ የመዐሕድ ከፍተኛ አመራር አባል አቶ ግርማ እንቁስላሴን ጨምሮ አራት ሰዎች ተፈተዋል። አስገደች ሸዋንግዛው /የሰሜን ሸዋ መዐሕድ ፀሐፊ/፣ ሰርካለም ዳኛቸው /የደ/ብርሃን ከተማ ነዋሪ መዐሕድ አባሌ አይደለችም ይላል/ ወጣት አደም ባደግ ናቸው። ከላይ የተጠቀሱት አቶ ግርማን ጨምሮ አራት ዓመት የተፈረደባቸው ሲሆን ወጣቱ አደም ባደግ 3 ዓመት የተፈረደበት ነው። ፍ/ቤቱ ረቡዕ ዕለት ውሳኔውን ከሰጠ በኋላ ወዲያውኑ መፈታት የሚገባቸው ሰዎች እስከ ሰኞ ድረስ ለአምስት ቀናት የቆዩበት ምክንያት አልታወቀም። በወንጀለኛ መቅጫ ሕግ ቁጥር 170 መሰረት የመዐሕድ ከፍተኛ አመራር አባልና የ6 ዓመት እስራት የተፈረደባቸው አቶ ወንዳየሁ ካሳ የእስራት ጊዜያቸውን 2/3 በታህሳስ 91 በአመክሮ የጨረሱ ስለሆነ ማረሚያ ቤቱ የተለየ ጫና ካላደረገባቸው በማረሚያ ቤቱ ደንብ መሰረት ተገምግመው እንደሚፈቱ ይጠበቃል።</p>

<p>ሌላው ከፍተኛ የመዐሕድ አመራር አባል አቶ ዓሊ እንድሪስም የአመክሮ ጊዜያቸው ከአንድ ዓመት ያለፈ በመሆኑ እሳቸውም በተመሳሳይ እንደሚፈቱ ይጠበቃል። አቶ ዓሊ እድሪስ አመክሮ ባይሰጣቸውም የፊታችን ታህሳስ እስራታቸውን ጨርሰው የሚወጡ ይሆናል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 29 ቀን 1991</a></p>

</body>
</html>	
