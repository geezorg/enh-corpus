<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እሁድ ምሽት የኢትዮጵያ ሠራዊት በሶማልያ በኩል ጥቃት መሰንዘሩ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እሁድ ምሽት የኢትዮጵያ ሠራዊት በሶማልያ በኩል ጥቃት መሰንዘሩ ተገለጠ</h2>


<p>የኢትዮጵያ ወታደሮች ባለፈው እሁድ ምሽት የሱማሊያን ግዛት ጥሰው በመግባት በወሰዱት እርምጃ ባለንባሌ የተባለች የድንበር ከተማ በቁጥጥራቸው ስር ማዋላቸውንና ዜናው እስከተጠናከረበት እስከትላንት ምሽት መቆየታቸውን የቢቢሲ ሬድዮ ትላንት ምሽት በፎከስ ኦን አፍሪካ ፕሮግራሙ ሲዘግብ የቻነል አፍሪካ ሬድዮም ድርጊቱ ከነፃ ምንጮች መረጋገጡን በመጥቀስ ትላንት 12 ሰዓት ላይ ባቀረበው ዜና ገልጿል።</p>

<p>የኢትዮጵያ ወታደሮች በተለይ ባለፈው የአውሮፓውያን ዓመት የሱማልያን ግዛት በተደጋጋሚ ይጥሱ እንደነበር የገለፀው ከደቡብ አፍሪካ የሚሰራጨው ቻነል አፍሪካ ሬድዮ ኢትዮጵያ ድንበር በመሻገር በአንዳንድ ቡድኖች ላይ በምትወስደው እርምጃ ገሚሱ የሱማልያ ተቃዋሚ ድርጅቶች ሲደግፉት አንዳንዶቹ ተቃውሞ ሲያሰሙ መቆየታቸውን የድርጅቶችን ስም ሳይጠቅስ ዘግቧል።</p>

<p>የቢቢሲ ሬድዮ በበኩሉ የዓይን ምስክሮችን እማኝ በማድረግ እንዳስረዳው የኢትዮጵያ ወታደሮች መጋዘኖችን በመስበር አሰሳ ያደርጉ እንደነበር አስረድቷል።</p>

<p>ከቅርብ ጊዜ ወዲህ በሻዕቢያ አማካኝንት የጦር መሳሪያ የቀረበላቸው ሁሴን አይዲድና አንጃቸው ወደ ኢትዮጵያ ድንበር በመጠጋትና ታችኛው ሸበሌ በተባለው የጦር ሰፈራቸው ለሙስሊም አክራሪው አል-ኢትሐድ እና ለኦነግ ስልጠና መስጠት መጀመራቸው በተደጋጋሚ መገለፁ አይዘነጋም። የኢትዮጵያ ሰራዊትም ወደ አካባቢው ዘልቆ የወሰደው ጥቃት በአል-ኢትሐድና በኦነግ አማካኝነት በምስራቁ የአገሪቱ ክፍል ያለው ሰላም እንዳይደፈርስ ታቅዶ የተወሰደ እርምጃ እንደሚሆን የብዙዎች እምነት ነው። የሶማልያ አንጃ መሪ ሁሴን አይዲድ ጦራቸውን ኤርትራ ውስጥ ለማሰልጠን የመጀመሪያዎቹን 20 ሚሊሺያዎችን ወደዚያው በቅርቡ እንደሚልኩ ቢቢሲ ባለፈው ሳምንት ዘግቧል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 1 ቀን 1991</a></p>

</body>
</html>	
