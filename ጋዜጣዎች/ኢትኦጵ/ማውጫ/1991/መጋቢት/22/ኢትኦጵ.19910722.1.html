<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከጄ/ል ኃይሌ መለስ ጋር የታሰሩ 7 ተቃዋሚዎች ወደ አውሮፓ ተባረሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከጄ/ል ኃይሌ መለስ ጋር የታሰሩ 7 ተቃዋሚዎች ወደ አውሮፓ ተባረሩ</h2>


<p>ከሚያዝያ 27/1991 ጀምሮ ካርቱም ውስጥ በእስር ላይ የሚገኙት የኢ.አ.እ.ህ ሊቀመንበር ጄኔራል ኃይሌ መለስ ከእስር እንዲለቀቁ በተለያዩ የአውሮፓና ከተሞች የተቃውሞ ሰልፍ እየተደረገ ባለበት በአሁኑ ወቅት ድርጅታቸው መግለጫ አውጥቷል። ከጄኔራሉ ጋር ታስረው የነበሩ የድርጅቱ አመራሮችም ከእስር ተፈተው አውሮፓ በግድ እንዲሄዱ ተደርገዋል።</p>

<p>የፊታችን ሚያዝያ 27/91 ከታሰሩ አንድ ዓመት የሚሆናቸው ብ/ጄኔራል ኃይሌ መለስ በሱዳን የደህንነት ኃይሎች ካርቱም ከሚገኘው መኖሪያቸው ከተወሰዱ በኋላ «ከበር» በሚባለው እስር ቤት እንዲገቡ መደረጉ ይታወሳል። ጄኔራሉ ከመኖሪያ ቤታቸው ሲወሰዱ የሱዳን መንግስት ለእርሳቸው ደኅንነት በማሰብ የወሰደው እርምጃ እንደሆነ የተገለጠላቸው ቢሆንም የሱዳን መንግስት እርምጃ ግን ከማሰርም በላይ ለወያኔ መንግስት አሳልፎ የመስጠት ፍላጐት የሚንፀባረቅበት መሆኑን ከወደዚያው የተገኘው ዜና ያስረዳል። ይሁን እንጂ ጄኔራሉ በተባበሩት መንግስታት ድርጅት የስደተኞች ኮሚሽን ድጋፍና ግፊት በወያኔ እጅ እንዳይገቡ ጥረቶች መቀጠላቸውን ከወደዚያው የተገኘው ዜና ያክልበታል።</p>

<p>በተባበሩት መንግስታት የስደተኞች ኮሚሽን ጥረት ጄኔራሉ እስካሁን በወያኔ/ኢህአዴግ መንግስት እጅ እንዳይገቡ ከመደረጉም በላይ ከእስር እንዲፈቱ ኢትዮጵያውያን የካርቱምን መንግስት በመማፀን ላይ ይገኛሉ። በተለይም በአሜሪካና በለንደን የሚገኙ ኢትዮጵያውያን በአገሪቱ ባሉት ኤምባሲዎች በራፍ ላይ በመሰብሰብ የካርቱም መንግስት ጄኔራሉን በአስቸኳይ እንዲፈታ ጠይቀዋል። ጄኔራሉ እስኪፈቱ ድረስ ተማፅኖና ተቃውሞቸውን እንደሚቀጥልም አስታውቀዋል።</p>

<p>በሌላም በኩል ከብ/ጄኔራል ኃይሌ መለስ በኋላ በተመሳሳይ ታስረው የነበሩ የተለያዩ የፖለቲካ ድርጅቶች አመራሮች ከእስር ተፈተው ወደ አውስትራሊያ እንዲወጡ መደረጋቸውን ከካርቱም የተገኘው ዜና ያስረዳል።</p>

<p>መሰረት ቀለመወርቅ፣ ራጉኤል ኃብቴ፣ የኔይሁን ጐሽነህ፣ አባ አዲሱ የተባሉ የአርበኞች ሕብረት አመራሮች እንዲሁም መሸሻ ሰዒድና አሸናፊ የተባሉ 3 የኢህአፓ አባላት በአጠቃላይ 7 ኢትዮጵያውያን የተቃውሞ ድርጅት አመራሮች ከካርቱም ወደ አውስትራሊያ እንዲሄዱ መገደዳቸውን ከካርቱም የተገኘው ዜና ያብራራል። እነዚህ 7 ሰዎች ከእስር ተለቀው ወደ አውስትራሊያ እንዲበሩ ሲደረግ፣ ከጄኔራል ኃይሌ መለስ ጋር ሌሎች በእስር እንዲቆዩ የተደረጉ ሰዎች ሲኖሩ ከእነሱም ውስጥ ዮሴፍና አበራ አታላይ የተባሉት ከእስር አምልጠው ወደትግሉ መቀላቀላቸውን የካርቱም ምንጮች ይገልፃሉ።</p>

<p>በሌላ ዜና የዚሁ የብ/ጄኔራል ኃይሌ መለስ ፓርቲ የሆነው «ከፋኝ የኢትዮጵያ ሕዝባዊ አርበኞች ንቅናቄ» መጋቢት 4/91 ባወጣው መግለጫ ትግሉ ከወያኔ ጋር ብቻ ሳይሆን በድርጅቱ ሰርገው ከገቡ ግለሰቦች ጋር ጭምር መሆኑ ይፋ አድርጓል።</p>

<p>«ከፋኝ የትጥቅ ትግል ከጀመረ ዓመታትን ያስቆጠረ ቢሆንም በጦር ሜዳው ውሎ የተከፈለው መስዋዕትነና የተመዘገበው ድል በቀላሉ የሚገመትና የሚናቅ አይደለም። ይሁን እንጂ ድርጅቱ ከዚህ በፊት ትግሉ ከእናት አገራችንና የሕዝባችን ቀንደኛ ጠላት ከሆነው ከወያኔ ጋር ብቻ ሳይሆን፣ አጋጣሚውን በመጠቀም ከመካከላችን ተሰግሰገው ሕሊናቸውን ለንዋይ ከሸጡና ዓይናቸውን በጥምቅ ከታወረ፣ አገርንና ወገንን በጥቅም ከታወረ አገርንና ወገንን በጥቅም እየሸጡና እየለወጡ ከሚኖሩ የድርጅቱ ነጋዴዎች ጋር መሆኑ አይዘነጋም» በማለት የሚቀጥለውና በአሜሪካና በአካባቢዋ ለሚገኙ የድርጅቱ የድጋፍ ሰጪ ኮሚቴ አባላት የተላለፈው ጥሪ ዛሬም በውጊያ ላይ ነን የሚል መልዕክትም ይዟል።</p>

<p>በዚህ በአርበኞች ንቅናቄ ም/ሊቀመንበር በአቶ መስከረም አታላይ ስምና ፊርማ የወጣው ይህ መግለጫ የድርጅቱ ደጋፊዎች የሰረጉትን በማውጣትና ለፍርድ በማቅረቡ ረገድ ትብብራችሁ አይለየን ሲል ጥሪ አቅርቧል። ጄ/ል ኃይሌ መለስ የሚመሩት የኢትዮጵያ አንድነት አርበኞች ሕብረት «ከፋኝ የኢትዮጵያ ሕዝባዊ አርበኞች ንቅናቄ»ን ጨምሮ በአጠቃላይ የ8 ድርጅቶች ስብስብ ነው። ይህ ስብስብ የኢትዮጵያ ተቃዋሚ የፖለቲካ ድርጅቶች ሕብረት ውስጥ ያልገባ ሲሆን በኢትዮ- ኤርትራ ግጭት ላይም እስካሁን አቋም እንዳልወሰደ ይታወቃል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 22 ቀን 1991</a></p>

</body>
</html>	











































