<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወ/ት ሰሎሜ ኢህአፓንና የቪኦኤ ጋዜጠኞችን ወቀሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወ/ት ሰሎሜ ኢህአፓንና የቪኦኤ ጋዜጠኞችን ወቀሱ</h1>


<p>የኢትዮጵያ ረዲዮና የኢትዮጵያ ቴሌቪዥን ሥራ አስኪያጅ እንዲሁም በአሁኑ ወቅት የመንግስት ቃል አቀባይነት ሥራ በመስራት ላይ የሚገኙት ወ/ት ሰሎሜ ታደሰ ኢህአፓንና ኢትዮጵያውያን የቪኦኤ ጋዜጠኞችን አጥብቀው በመንቀፍ ቃለ ምልልስ ሰጡ።</p>

<p>ወ/ት ሰሎሜ ታደሰ ባለፈው እሁድ ከ«ሪፖርተር» ጋዜጣ ጋር ባደረጉት ቃለ ምልልስ በጦርነቱ ሂደት ውስጥ የዓለም አቀፍ የዜና አውታሮችን ሚዛኑን የለቀቀ ዘገባ ማቅረባቸውን በተመለከተ ለቀረበላቸው ጥያቄ ለእንዲህ ያለ ፈር የለቀቀ ዘገባ መስሪያ ቤታችው በየጊዜው ተቃውሞ እንደሚያቀርብ ገልጠዋል።</p>

<p>ከዚህ ዓለም አቀፍ የዜና አውታአሮች ውስጥ አንዱ የቪኦኤ የአማርኛውና የትግርኛው አገልግሎት ሲሆን ይህንን ክፍል ወገናዊ ሆኗል፤ የኤርትራ ሬድዮን ተክቷል በሚል ስሞታ እየተደመጠ መሆኑን በማስመልከት ለቀረበላቸው ጥያቄ በጉዳዩ ላይ ከአሜሪካ መንግሥት ጋር በትኩረት መወያየታቸውን ገልፀው የችግሩ ዋንኛ ምንጭ ግን የኢህአፓ አባላት የሆኑት እነአዳነች ፍስሐዬ መሆናቸውን ገልፀዋል። ይህም ከግለሰቦቹ የፖለቲካ አመለካከት የመነጨ ነው በማለት ከመተቸታቸውም በላይ ኢህአፓንም አብረው ወቅሰዋል።</p>

<p>«የሚያሳዝነው ነገር ይህ አሁን ያለው ነገር ሁሉ የመጣው በቪኦኤ ውስጥ ባሉ /በአማርኛና በትግሪኛ ፕሮግራም/ ግለሰቦች የራሳቸው የፖለቲካ አመለካከት ምክንያት የመጣ ነገር ነው። የሚያሳዝነውም ክፍል እሱ ነው። እዚያ ቁጭ ያሉ ኢትዮጵያውያን በዚህ ቀውጢ ሰዓት እንኳ በዚህ ጉዳይ ላይ ስለአገራቸው መቆም ያቃታቸውና የራሳቸውን የፖለቲካ አንጃዎች የሚገፉበት ሁኔታ ነው የተፈጠረው። ቪኦኤ የአማርኛው አገልግሎት ቺፍ (ኃላፊ) የነበሩት ስለተባረሩ በቦታው የተቀመጡት ወ/ሮ አዳነች ፍስሐዬና አብረው የሚሰሩት አቶ ንጉሴ መንገሻ ቀድሞ የኢህአፓ አባላት ስለነበሩና በዚህ መንግሥት ላይ ጥላቻ ስላላቸው መንግሥትንና አገርን ለይተው ማየት የማይችሉበት ደረጃ ላይ ደርሰዋል» በማለት ችግሩ ከግለሰቦቹ የፖለቲካ አመለካከት የመነጨ እንደሆነ አስረድተው የግለሰቦቹ ፓርቲ ነው ያሉትን ኢህአፓን በተመለከተ ቃል አቀባይዋ ትችት ሰንዝረዋል።</p>

<p>«በአሁኑ ሰዓት በኢትዮጵያ የሚያስደስተው ነገር ሁሉም የተቃዋሚ ኃይሎች የፖለቲካ ልዩነቶቻቸውን ወደጐን ትተው 'መጀመሪያ አገራችንን እናስከብር ከዚያ በኋላ ወደ ልዩነቶቻችን እንመጣለን' ያሉበት የሚያስደስትና የሚያኮራ ሁኔታ ላይ ያለንበት ወቅት ነው። ከነኚህ ሁሉ የፖለቲካ ፓርቲዎች ውስጥ እስካሁን ድረስ ይህንን ያላለ ኢህአፓ ብቻ ነው። እነኚህ ሁለት ግለሰቦች ደግሞ የኢህአፓ አባላት ናቸው። እና ያንን ለማስቀደም ብለው መድረኩን ድምፂ ሐፋሽ ኤርትራ /የኤርትራ ሕዝብ ድምፅ- የኤርትራ ሬድዮ/ አድርገውታል። ይህ ሁኔታ እኔን አያናድደኝም። ያሳዝነኛል ለነርሱም አዝናለሁ። የፖለቲካ ትግል ሊቀጥል የሚችለው አገር ሲኖር ብቻ እንደሆነ ማየት ያቃተው ፖለቲከኛ ምን ዓይነት ፖለቲከኛ ነው? ራሳቸውን ትዝብት ላይ የሚጥሉ እንዳልኩትም ዋናው ታዛቢው መንግስት አይደለም የኢትዮጵያ ሕዝብ ነው ብለዋል።</p>

<p>የኢትዮ-ኤርትራ ግጭት እንደገና ባገረሸበት ጥር 29/91 ወዲህ በአሜሪካ ድምፅ የሚተላለፉ ዘገባዎች ጣቢያው በርግጥም የኤርትራ ድምፅ ሆኗል የሚያሰኝ ደረጃ ላይ የደረሰ ቢሆንም ይህ በኢትዮጵያውያንኑ የጣቢያው ኃላፊዎች ፍላጐት እንደማይሆን የብዙዎች እምነት ነው።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 15 ቀን 1991</a></p>

</body>
</html>	
