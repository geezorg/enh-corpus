<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፆረና እስከ አሊቴና በ30 ኪ.ሜ ስፋት ውጊያው ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከፆረና እስከ አሊቴና በ30 ኪ.ሜ ስፋት ውጊያው ቀጥሏል</h1>


<p>የካቲት 19/91 የኢትዮጵያ መከላከያ ሠራዊት ሙሉ በሙሉ የባድመን ከተማ ከተቆጣጠረ ወዲህ ጋብ ብሎ የነበረው ጦርነት ባለፈው ሳምንት ማብቂያ እንደገና ተቀስቅሶ በመካሄድ ላይ ይገኛል። ውጊያው በትላንትናው ዕለት ቀጥሎ መዋሉን የኢትዮጵያ መንግስት ቃል አቀባይ ጽ/ቤት ትላንት 9 ሰዓት ከሩብ ላይ ባወጣው መግለጫ አስታውቋል።</p>

<p>የኢትዮጵያ መንግስት ጦርነቱ ቀጥሏል ከማለት ውጪ ዝርዝር መግለጫ አልሰጠም። በኤርትራ በኩል ግን አሁንም የውጊያ የበላይነት ይዣለሁ በማለት ሌሎች 25 ታንክ በሰኞ ዕለት ውጊያ ማቃጠሏን ትላንት ጠዋት ይፋ አድርጋለች። በሻዕቢያ መንግስት መግለጫ መሰረት በሁለቱ ቀን ውጊያ የተቃጠሉት የኢትዮጵያ ታንኮች ብዛት 44 ደርሷል። በባድመ ግንባር ሻዕቢያ አቃጠልኩት ካለው ጋር የተቃጠሉት ታንኮች ቁጥር 85 የደረሰ ሲሆን በሰው ኃይል ደግሞ በግንባር ያለውን ጦር ሻዕቢያ ጨርሶ በማሰልጠኛ ያለውንም በማገባደድ ላይ ያለ አስመስሎታል።</p>

<p>የቪኦኤው ዘጋቢ ስኮት ስተን ሰኞ ዕለት ባስተላለፈው ዘገባ «ከሁለት ሳምንታት በፊት ኤርትራ ተመሳሳይ መግለጫ ሰጥታ ነበር። ያንን ጦርነት ያሸነፈችው ኢትዮጵያ ስትሆን የኤርትራን ኃይሎች ከድንበሩ ባሻገር ገፍታ ከማስወጣቷም በላይ የኤርትራ ፕ/ት ኢሳያስ አፈወርቂ የአፍሪካ አንድነት ድርጅትን የሰላም ሐሳብ እንዲቀበሉ አስገድዳለች» ብሏል።</p>

<p>ኤርትራ ውጊያው በጾረና በኩል እንደተከፈተባት ስትገልፅ ኢትዮጵያ ደግሞ ውጊያው በመካሄድ ላይ ያለው በዛላንበሳ ግንባር መሆኑን በመናገር ላይ ነች። በዛላንበሳና በጾረና መካከል ከፍተኛ ርቀት ያለው በመሆኑ ውጊያው ከአሊቴና እስከ ጾረና ከ30 ኪ.ሜ በሚበልጥ ግንባር ላይ እየተካሄደ መሆኑ ተገምቷል።</p>

<p>ኤርትራ ውጊያውን ግንባር ዛላንበሳ የምትለው ጾረና የኤርትራ ግዛት መሆኑን በመቀበል የተያዘባትን ዛላንበሳን ለማስመለስ ብቻ በመዋጋት ላይ መሆኗ እንዲታወቅላት በመፈለግ መሆኑ ሲገመት ኤርትራ አወዛጋቢዋን ዛላንበሳን መጥራት ያልደፈረችው ኢትዮጵያ ወደ ወረራ አምርታለች የሚል ስሜት በአለም አቀፉ ማሕበረሰብ ላይ ለማሳደር ከመፈለግ የመነጨ መሆኑ በታዛቢዎች ተመልክቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 8 ቀን 1991</a></p>

</body>
</html>	
