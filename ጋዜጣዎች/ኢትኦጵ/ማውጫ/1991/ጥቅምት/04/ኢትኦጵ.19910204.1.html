<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ ተመልሰው ሊመጡ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንቶኒ ሌክ ተመልሰው ሊመጡ ነው!</h1>


<p>የአሜሪካ መንግሥት ልዑካን አዲስ «የሰላም ሃሳብ» ይዘው በመምጣት ከሁለቱ ሃገራት ባለስልጣናት ጋር ያደረጉትን ውይይት መነሻ በማድረግ የአሜሪካ ድምፅ ሬዲዮ ለአቶ ስዩም መስፍን ላቀረበላቸው ጥያቄ ካለፈው እሁድ እስከ ትናንት ማክሰኞ ለሶስት ተከታታይ ቀናት የተላለፈ ቃለ ምልልስ ሰጥተዋል።</p>

<p>በቅርቡ በኒውዮርክ በተካሄደው የተባበሩት መንግሥታት ጉባኤ ላይ ወረራውን በተመለከተ የአለም አቀፉ ማሕበረሰብ ስሜት ምንድነው? በሚል የቪ.ኦ.ኤ ጋዜጠኛ አዲስ አበባ ላቀረበላቸው ጥያቄ የውጭ ጉዳይ ሚ/ር ሲመልሱ፦</p>

<p>«የሻዕቢያ መንግሥት በኃይል ድንበርን ለመቀየር የሚያካሂደው እንቅስቃሴ የትም እንደማያደርሰው ሁሉም በአንክሮ እየተመለከተውና እየገረመው ነው። በጣም ትንሽ፣ ደሃ ሃገር የሆነችውና አዲስ መንግሥት የመሰረተችው ኤርትራ እምቅ ሃብት ታላቅ ሕዝብ ያላትንና ባለታሪክ ሃገር የሆነችውን ኢትዮጵያን ወረው በኃይል ድንበር እንለውጣለን በሚል እምነት ነው ወይ የተነሱት? እነዚህ ሰዎች ከበስተጀርባ ማን ቢያደፋፍራቸው ማን ቢገፋፋቸው ነው? የሚለው ካልሆነ በስተቀር ወራሪና ተወራሪ ማነው በሚለው ላይ በምንም መንገድ ውዥንብር መፍጠር አይችሉም። በኃይል ድንበር ቀይረው መኖር እንደማይችሉም ሁሉ ይገነዘባል» በማለት በጉዳዩ ላይ ያለውን አለም አቀፍ አመለካከት አስቀምጠዋል። ኢትዮጵያ ለመከላከል አቅም እንዳላትም ሁሉም እንደተገነዘቡት መገንዘባቸውንም አስረድተዋል።</p>


<p>ጥረቷ የከሸፈባት የምትመስለው አሜሪካ እንደ ኢትዮጵያ የአአዱን ስብሰባውጤት በመጠባበቅ ላይ ያለች ከመምስሏም በላይ አንቶኒ ሌክ ከሁለቱ አገራት መሪዎችና ባለስልጣኖች ጋር ያደረጉት ውይይት ለተጠቃሾቹ የአፍሪካ ሃገር መሪዎች ለሪፖርታቸው ማጠናከሪያነት እንዲጠቀሙበት አሜሪካ የሃሳብ ዕገዛ ሳታደርግ እንደማትቀር ይጠበቃል። ከአሜሪካ የመከላከያ፣ የፀጥታና የውጭ ጉዳይ ሚ/ር የተወጣጡ 4 አባላት ያሉበትና በሚስተር አንቶኒ ሌክ የተመራው ቡድን ከሁለቱ አገራት መሪዎች ጋር ያደረጉት ውይይት በሁለቱ መካከል ያለውን ርቀት የሚያጠበው ሃሳብ ለጊዜው አይኖርም ተብሎ ከታመነ የአአድ የመሪዎች ኮሚቴ ስብሰባ በሰበብ አስባቡ ለወራትም ሊራዘም እንደሚችል ይገመታል። ይህም ኢትዮጵያም ተወራ ትቆያለች ማለት ነው። አሜሪካ ሻዕቢያን ግትርነት በመረዳት ሻዕቢያን የሚያስደስት አዲስ የሰላም ሃሳብ ይዟ መምጣቷን የሚያሳየው አሜሪካንን በመጀመሪያ የሰላም ሃሳቧ ያብጠለጠሏት ኢሳያስ አፈወርቂ ኤርትራ ይህንን መሰሉን አያያዝ ትደግፋለች ሲሉ አዲሱን የሰላም ሃሳብ ሲያወድሱ መደመጣቸውን ነው። አቶ ስዩም መስፍን የቀድሞውንና ከሩዋንዳ ጋር ይዛ የመጣችውን ሃሳብ የደገመችው ሲሉ መናገራቸው የማይመስል ከመሆኑ ባሻገር እውነታውን መሸፈን ለምን አስፈለገ የሚል ጥርጣሬም ጭሯል።</p>

<p>ትናንት ማለዳ የተደመጠው የቫቲካን ሬዲዮ እንደዘገበው ከሆነ ደግሞ የሰላም ጥረታቸው ከሽፏል ተብሎ ወደ ሃገራቸው አሜሪካ የተመለሱት ሚስትር አንቶኒ ሌክ በዚህ ሳምንት ለሁለተኛ ጊዜ ወደ አስመራና አ/አበባ ይመጣሉ። የፈረንሳይ ዜና ወኪል ኤ.ኤፍ.ፒን የጠቀሰው የቫቲካን ሬዲዮ በመጀመሪያው ዙር የሚስተር አንቶኒ ሌክ የሥራ ጉብኝት ከፕሬዝዳንት ቢል ክሊንተን የተላከ ደብዳቤ ለሁለቱም ሃገራት መሪዎች መሰጠቱንም ይፋ አድርጓል። ከፀጥታ ከመከላከያና ከውጭ ጉዳይ ሚ/ር የተወጣጡ በአጠቃላይ 4 አባላት ያሉበትን ቡድን እየመሩ ዳግመኛ አ/አበባ እና አስመራ ይመጣሉ ተብለው የሚጠበቁት ሚስተር አንቶኒ ሌክ ጥረታቸው አንዳችም ፍሬ እንደማያስገኝ ከወዲሁ ተገምቷል። ሁኔታው ለወራሪው የሻዕቢያ ኃይል ጊዜ መግዣ ካልሆነ በቀር በጣም የተራራቁና ጫፍና ጫፍ የያዙትን የሁለቱን ሃገራት አቋሞች በማዕቀብ ጭምር ካልተደገፈ በውይይት ብቻ እንፈታለን ብሎ ማሰብ የማይታሰብ ነው የሚሉ ጥቂቶች አይደሉም።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 4 ቀን 1991</a></p>

</body>
</html>	
