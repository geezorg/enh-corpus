<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>5 የውጪ ሃገር የበረራ አስተማሪዎች ደ/ዘይት ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">5 የውጪ ሃገር የበረራ አስተማሪዎች ደ/ዘይት ገቡ</h1>


<p>ከሻዕቢያ ወረራ ወዲህ አየር ኃይሉን ለማጠናከር የሚወሰደው እርምጃ ከጊዜ ወደ ጊዜ በመምጣት ላይ ሲሆን በቅርቡም 5 የበረራ አስተማሪዎች ከቀድሞው ሶቪየት ሕብረት ግዛቶች ተቀጥረው መምጣታቸው ታውቋል። የቀድሞ የመከላከያ ኢንዱስትሪዎችን ለማጠናከርም 295 ወጣቶች የኮሌጅ መግቢያ ፈተናና የጤና ምርመራ በመስጠት ወደ ኮሌጅ እንዲገቡ ጥሪ ተደርጐላቸዋል።</p>

<p>ከሳምንታት በፊት ወደ ኢትዮጵያ በመግባት የበረራ ማስተማር ስራቸውን የጀመሩት የበረራ አስተማሪዎች ከቀድሞዋ ሶቪየት ሕብረት የተለያዩ ግዛቶች ተቀጥረው የመጡ ከመሆናቸው ባሻገር ሁሉም የአይሁድ ዝርያዎች መሆናቸውን የአየር ኃይል ምንጮች በመገረም ገልፀዋል።</p>

<p>እነዚህ የበረራ አስተማሪዎች ቀደም ሲል በኢሕአዴግ ዘመን የበረራ ትምህት የተከታተሉትን አብራሪዎች ብቃት ለማሳደግና የተሟላ ችሎታ እንዲኖራቸው ከማድረግ ባሻገር አዳዲስ የበረራ ባለሙያዎችንም ለማስተማር የመጡ መሆናቸውን የደረሰን ዜና ያስረዳል። እስካሁን በርካታ የቀድሞ አየር ኃይል ባልደረቦች ተመልሰዋል፣ በውጭ ሃገር ሩማንያ የነበሩም የበረራ ትምህርታቸውን አጠናቀው ወደ ሃገር ከገቡ ሰንብተዋል። እንዲሁም አንዳንድ በውጭ ሃገር በስደት ላይ የነበሩ አብራሪዎች ውስጥ ወደ ሃገር የተመለሱ እንዳሉም ተደጋግሞ ተዘግቧል።</p>

<p>በዚህም የተነሳ የኢትዮጵያ አየር ኃይል ከሻዕቢያ አንፃር በአሁኑ ወቅት በእጅጉ የተጠናከረ መሆኑን የአየር ኃይል ምንጮች በእርግጠኝነት ይናገራሉ።</p>

<p>ይህ በእንዲህ እንዳለ ኢሕአዴግ እንደገባ ካፈራረሳቸውና ሰራተኞቹን ከበተነባቸው ተቋማት አንዱ የሆነው የመከላከያ ኢንዱስትሪ ለማጠናከር መጠነ ሰፊና ዘላቂነት የሚኖረው እንቅስቃሴ በመታየት ላይ ይገኛል።</p>

<p>የቀድሞ ባለሙያዎችን ወደ ስራ ከመመለስ ባሻገር 295 ወጣቶችን መከላከያ ኢንጂነሪንግ ኮሌጅ በዚህ ዓመት እንዲገቡ በታቀደው መሠረት ፈተናውንና የጤና ምርመራውን ያለፉት ጥቅምት 20/91 ሪፖርት እንዲያደርጉ ጥሪ ተደርጐላቸዋል።</p>

<p>በዲግሪና በዲፕሎማ ፕሮግራም በመከላከያ ኢንጂነሪንግ እንዲሰለጥኑ የተመረጡትና ፈተናውን ያለፉት ተማሪዎች ከአ/አበባ፣ መቀሌ፣ ደሴ፣ ባሕርዳር፣ አዋሳ፣ ናዝሬት፣ ጅማና ሐረር የተወጣጡ መሆናቸውንም ለማወቅ ተችሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 11 ቀን 1991</a></p>

</body>
</html>	
