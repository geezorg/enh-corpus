<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ልማት ባንክ ቁልቁል እየሮጠ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ልማት ባንክ ቁልቁል እየሮጠ ነው</h1>


<p>ከአፄ ኃ/ሥላሴ ዘመነ መንግሥት ጀምሮ የልማት ብድር በመስጠት ላይ የነበረው የኢትዮጵያ ልማት ባንክ በአመራር ድክመት ሳቢያ ወደ ሞት በማዝገም ላይ መሆኑን ስጋት የገባቸው የባንኩ ሠራተኞች ለዝግጅት ክፍላችን ገለፁ።</p>

<p>ባንኩ በንጉሡ ሥርዓት በሙያው የበሰሉና በራሳቸው የሚተማመኑ ግለሰቦች በሥራ አስኪያጅነት ሲመሩት ውጤታማ ነበር የሚሉት የድርጅቱ ሠራተኞች በደርግ የዕዝ ኢኮኖሚ ስርዓት አትራፊ ላልሆኑ ድርጅቶች ሁሉ ብድር በግድ እንዲሰጥ በመደረጉ ካፒታሉን አሟጦ አሳሳቢ ሁኔታ ላይ ደርሶ እንደነበርም ያስታውቃሉ።</p>

<p>ሆኖም ከኢህአዴግ ጋር በመጣው የገበያ ሥርዓት ባንኩ የማንሰራራት እንቅስቃሴ ቢታይበትም በአሁኑ ወቅት ያለው የባንኩ ማኔጅመንት ደካማና ለግል ጥቅም የቆመ በመሆኑ እንዲሁም ነባርና ልምድ ያላቸው ባለሙያዎች ባንኩን በመልቀቅ ላይ በመሆናቸው ባንኩ ወደ ውድቀት በማምራት ላይ መሆኑን ሠራተኞች በቁጭት ይገልፁለታል። ባንኩን በበላይነት እንዲመራና እንዲቆጣጠር የተሰየመው ቦርድ በባንኩ ውስጥ ስላለው የሥልጣን ሽኩቻና አድሎአዊ አሰራር አለማወቁ ችግሩን ካባባሱት ነጥቦች ውስጥ አንዱ መሆኑን ሠራተኞች ይናገራሉ። ከባንኩ ውስጥ ተመርጠው በቦርድ አባልነት የተቀመጡ ሁለት ግለሰቦች ቢኖሩም እነርሱም ከችግሩ አመንጪዎች ውስጥ የሚጠቀሱ በመሆናቸው መፍትሔ ሊያመጡ እንደማይችሉ እኚሁ ሠራተኞች በማማረር ይገልጣሉ። እነዚህ ሁለት ግለሰቦች በቦርድ አባልነት እንዲመረጡ የተደረገው ሠራተኞችን በማግባባት አሊያም በማስፈራራት በአመራሩ በኩል የተወሰደ ርምጃ መሆኑንም ያብራራሉ።</p>

<p>በአሁኑ ወቅት ይህን የልማት ባንክ በዋና ሥ/አስኪያጅነት የሚመሩት ግለስብ በምን መስፈርት ይህ ቦታ እንደተሰጣቸው አናውቅም የሚሉት የድርጅቱ ሠራተኞች እኚህ ሥ/አስኪያጅ በደርግ ጊዜ የዚህ ባንክ ነገረ ፈጅ (ጠበቃ) ሆነው ባገለገሉበት ወቅት በባለሙያነታቸው ምንም ያልተከላከሉ ይልቁንምም ተባባሪነታቸውን በማሳየት አብረው የፈረሙ ናቸው በማለት የሥራ አስኪያጅን ብቃት ታማኝነት ይጠይቃሉ።</p>

<p>ሥራ አስኪያጅ ስለ ባንኩ ሙያ የተማሩትም ሆነ የሚያውቁት ነገር ስለሌለ በሙያው ልምድ ያላቸውንና ሥልጣኔን ይቀናቀኑኛል ብለው የሚሰጉባችው በመግፋትና ለቀው እንዲሄዱ ጫና በመፍጠር ባንኩንም ወደ ገደል እየናዱት ነው በማለት ሠራተኞቹ ያማርራሉ። ባንኩ ቢከስርና ቢዘጋ ሥ/አስኪያጅ አንዳችም ጉዳት የማይደርስባቸውን በንግድ ተሰማርተው ራሳቸውን ያጠናከሩ መሆናቸውም ይገልጣሉ።</p>

<p>ም/ሥ/አስኪያጅና የቦርዱ ሊ/መንበር በመሆን የሚያገለግሉትም ግለሰብ ከሥራ አስኪያጅ ጋር የቅርብ ትስስር ያላቸውን ከአለቃቸው ጋር በቀላሉ በመወዳጀት ለጥቅም በሚያደርጉት ጥድፊያ በሠራተኛው ዘንድ በክፉ ዓይን የሚታዩ መሆናቸውን ሠራተኞች ይናገራሉ። እኚሁ የባንኩ አመራሮች ብዙሃኑን ሠራተኛ ዕድሜ ወዘተ እያሳበቡ ትምህት በመንፈግ እነርሱ ዕድሜያቸውን ቀንሰው እስከ 15ሺህ ዶላር እየተከፈለላቸው በመማር ላይ መሆናቸውን ይናገራሉ። በህክምናም ረገድ ብዙሃኑ ሠራተኛ ሁለትና ሶስት ቀን ቢቀር ልግም ነው እየተባለ ሲወነጀል ም/ሥ/አስኪያጅ በጥቁር አንበሳ ሆስፒታል ለ6 ወር አንደውም እንግሊዝ ሀገር ለ3 ወር በውጭ ምንዛሪ ሕክምና መውሰዳቸውን ይገልጣሉ። የዓለም ባንክና ዓለም አቀፍ የገንዘብ ድርጅት በጣለባት ግዴታ መሠረት በተካሄደው የመዋቅር ለውጥ ሥ/አስኪያጅ 3400 ብር መምሪያ ኃላፊዎች 2800 ብር የዋና ክፍል ኃላፊዎች ደግሞ 2150 ብር ሲመደብላቸው የቅርንጫፍ ሥ/አስኪያጆችን ጨምሮ በአጠቃላይ 70 ያህል ሰዎች የደሞዝ ዕድገት ሲደረግላቸው በሌላው 830 የድርጅቱ ሠራተኛ ያለአስተዋፅኦ መቅረቱንም ሠራተኞቹ በማማረር ይገልፃሉ። መንግሥት ጉዳዩን ትክረት ሰጥቶ እርምጃ እንዲወስድና ህልውናውን እንዲጠበቅ ሠራተኞች ጠይቀዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ጥቅምት 25 ቀን 1991</a></p>

</body>
</html>	

