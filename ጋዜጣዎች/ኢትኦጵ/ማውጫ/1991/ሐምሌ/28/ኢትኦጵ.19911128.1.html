<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮ/ል መንግሥቱ «ከሐራሬ አልወጣሁም» ሲሉ መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኮ/ል መንግሥቱ «ከሐራሬ አልወጣሁም» ሲሉ መግለጫ ሰጡ</h1>


<p>የቀድሞው የኢትዮጵያ መሪ ኮ/ል መንግሥቱ ኃ/ማርያም ከግንቦት ወር 1983 ጀምሮ በስደት ይኖሩበት ከነበረው ዚምባቡዌ መልቀቃቸውንና በሰሜን ኮሪያ የፖለቲካ ጥገኝነት በመጠየቅ ላይ መሆናቸውን አንድ የዚምባቡዌን ጋዜጣ መዘገቡ ሲታወስ ኮ/ል መንግሥቱም ከሐራሬ ማስተባበያ ሰጡ።</p>

<p>«ኢንዲፔንደንት» የተባለው የዚምባቡዌ ጋዜጣ ኮ/ል መንግሥቱ ካለፈው ታህሣስ ወር ጀምሮ ዚምባቡዌን በመልቀቅ ሰሜን ኮሪያ ውስጥ ይገኛሉ። «ኢንዲፔንደንት» የተሰኘው ይኸው ዚምባቡዌ ሐራሬ የሚታተመው ጋዜጣ ባለፈው ዓርብ እትሙ የኮ/ል መንግሥቱ የቅርብ ዘመድ ነው ያለውን በመጥቀስ ኮ/ል መንግስቱ ከእንግዲህ ከሰሜን ኮሪያ ወደዚምባቡዌ አይመለሱም ብሎ ነበር። ባለቤታቸውና ሁለት ሴት ልጆቻቸውም በቅርቡ ወደሰሜን ኮሪያ እንደሚያቀኑ ይኸው «ኢንዲፔንደንት» የተሰኘው ጋዜጣ ዘግቦ ነበር።</p>

<p>ይህ «ኢንዲፔንደንት» የተሰኘው ጋዜጣ ኮ/ል መንግሥቱን በተመለከተ ተደጋጋሚ ዘገባ የሚያቀርብ ሲሆን ዘገባዎቹም በኮ/ል መንግሥቱ ላይ ጥላቻ እንዳለው የሚያመለክቱ ናቸው። ይኸው ጋዜጣ ኮ/ል መንግሥቱ ከዚምባቡዌ ለቀው ኮሪያ ገብተዋል፣ ከገቡም 6 ወራት አልፏቸዋል ሲል ባለፈው ዓርብ ያቀረበውን ዘገባ እራሳቸው ኮ/ል መንግሥቱ ለቪ.ኦ.ኤ በሰጡት መግለጫ አስተባብለዋል።</p>

<p>ኮ/ል መንግሥቱ እዚያው ሐራሬ ከሚገኘው መኖሪያ ቤታቸው ከትናንትና በስቲያ ሰኞ ለቪ.ኦ.ኤ በሰጡት መግለጫ «ኢንዴፔንደት» የተባለውና ሐራሬ የሚታተመው ጋዜጣ እሳቸውን በተመለከተ ያሰራጨው ዘገባ ሐሰት ነው ብለዋል። እንዲሁም ጋዜጣው ሮበርት ሙጋቤ መንግሥት ላይ ችግር ለመፍጠር በሚፈልጉ ነጭ ሰፋሪዎች የሚታገዝ በመሆኑ ወሬው የፖለቲካ ግፊት እንደነበረበት አምናለሁ ማለታቸውን ቪ.ኦ.ኤ ትናንት ማለዳ ዘግቧል።</p>

<p>ኮ/ል መንግሥቱ ትዕግስት፣ ትምህርት፣ አንድነት ከሚባሉት ሁለት ሴትና አንድ ወንድ ልጃቸው እንዲሁም ከባለቤታቸው ውባንቺ ቢሻው ጋር ከግንቦት 1983 ጀምሮ በዚምባቡዌ ሃራሬ ጋንሂል በተባለ ስፍራ በአንድ ዘመናዊ ቪላ ውስጥ እንደሚኖሩ ይታወቃል። ኮ/ል መንግሥቱ በዘር ማጥፋት ወንጀል ከታህሳስ 4/1987 ጀምሮ በሌሉበት ፋይል ተከፍቶባቸው ክሱ በመታየት ላይ ይገኛል። ጥቅምት 24 ቀን 1988 ዓ.ም መኖሪያ ቤታቸው አካባቢ የግድያ ሙከራ እንደተደረገባቸውም ሲታወስ፣ የግድያ ሙከራውን ያደረጉት ኤርትራውያን የ7 እና የ10 ዓመት እስራት የተፈረደባቸው መሆኑም አይዘነጋም።</p>

<p>ዚምባቡዌ ለአለፉት ስምንት ዓመታት ለኮ/ል መንግሥቱ ጥገኝነት የሰጠችው የኮሎኔሉ አመራር ለጥንቷ ሮዴሺያ ለዛሬዋ ዚምባቡዌ ነፃነት ታላቅ አስተዋፅኦ በማድረጉ ሲሆን የነፃነት ተዋጊዎቹ ኢትዮጵያ ድረስ መተው ወታደራዊ ስልጠና መውሰዳቸው ይታወቃል። ኮ/ል መንግሥቱ የኢሕአዴግ አማፅያን ወደ አዲስ አበባ እየገሰገሱ በሚገኙበትና መዲናዋን ሊቆጣጠሩ ሳምንት ሲቀራቸው ግንቦት 13/1983 ወደ ሃራሬ ያቀኑት በሽሽት እንደሆነ በተደጋጋሚ ቢገለፅም ለኮሎኔሉ መውጣት የአሜሪካ ግፊትና ማግባባት የታከለበት መሆኑን ይ ፋ የሆኑ መረጃዎች በማመልከት ላይ ይገኛሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 28 ቀን 1991</a></p>

</body>
</html>	
