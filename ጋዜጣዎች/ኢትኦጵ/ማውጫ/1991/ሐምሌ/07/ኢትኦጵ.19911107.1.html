<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞው ግብርና ሚ/ር ገረመው ደበሌ 8 ዓመት ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቀድሞው ግብርና ሚ/ር ገረመው ደበሌ 8 ዓመት ተፈረደባቸው</h1>


<p>ባለፈው መንግስት የግብርና ሚ/ር በመሆን ሲያገለግሉ የቆዩትና ካለፉት 8 ዓመታት ወዲህ ደግሞ በወህኒ ቤት የቆዩት ዶ/ር ገረመው ደበሌ የ8 ዓመት እስራት ተፈረደባቸው። ዶ/ር ገረመው ደበሌ በደርግ የስልጣን ዘመን የአዲስ አበባ ቄራዎች ድርጅት ስራ አስኪያጅ በነበሩበት ወቅት አቶ መስፍን ኃብተየስ የተባሉትን የድርጅቱ ባልደረባ እንዲገደሉ አድርገዋል በማለት ልዩ አቃቤ ህግ ክስ ቢመሰርትም የመከላከያ ምክስሮች ዶ/ር ገረመው ደበሌ በቦታው አለመኖራቸውን በመመስከራቸው ፍ/ቤቱ ተከሣሹን ከግድያው ክስ ነፃ እንዳደረጋቸው ተመልክቷል።</p>

<p>ይሁን እንጂ በቀለ ደምሴ፣ ማቴዎስ ደምሴና ማቴዎስ ተክሌ የተባሉ የቄራዎች ድርጅት ሰራተኞች በደርግ ወታደሮች ከመወሰዳቸው በፊት በዶ/ር ገረመው ቢሮ መቅረባቸውን እንዲሁም ተከሳሽ የኢሰፓአኮ አባል ለመሆን ባቀረቡት ማመልከቻ ከቄራዎች ድርጅት ፀረ- አብዮተኞችንና ኢሃፓዎችን ማስወገዳቸውን የሚገልፅ በመሆኑ ይህም መከላከያ ያልቀረበበት ስለሆነ ፍ/ቤቱ ዶ/ር ገረመውን አፍአዊና ውስጣዊ ጉዳት በማድረስ ጥፋተኛ እንዳደረጋቸው ተመልክቷል።</p>

<p>ፍ/ቤቱ የጥፋተኝነት ውሳኔ ከሰጠ በኋላ የልዩ አቃቤ ሕግንና የተከሳሽ ጠበቃን የቅጣት ሃሳብ በመቀበል ዶ/ር ገረመው ደበሌ እጃቸው ከተያዘበት ቀን ጀምሮ የ8 ዓመት እስራት ከመወሰኑም በላይ ለሶስት ዓመታት ከሕዝባዊ መብቶች እንዲታገዱ ውሳኔ ሰጥቷል።</p>

<p>በዘር ማጥፋት ወንጀል ከተከሰሱት የቀድሞ መንግሥት ባለሥልጣናት ውሳኔ በማግኘት የመጀመሪያው የሆኑት ዶ/ር ገረመው ደበሌ ባለፉት 8 ዓመታት በእስር ቤት ውስጥ የቆዩ በመሆናቸው ውሣኔ ከተሰጠበት ቀን ጀምሮ እንደሚፈቱ ይጠበቃል። ዶ/ር ገረመው ደበሌ ከሕዝባዊ መብቶች ለሶስት ዓመታት የተገደቡ በመሆናቸው በምርጫ፣ በፖለቲካ ስብሰባዎች መሣተፍ፣ በፖለቲካ ድርጅት በአመራር ሰጪነትም ሆነ በአባልነት ወዘተ መሣተፍ አይችሉም። በኢትዮጵያ ውስጥ ከቀይ ሽብር ጋር በተያያዘ 5400 ያህል ሰዎች እንደሚጠየቁና 3200 ያህል በእስር ቤት ውስጥ መሆናቸውን መረጃዎች ያመለክታሉ። 2ሺኅ00 ያህሉ ደግሞ አብዛኛዎቹ ሲሰደዱ ቀሪዎቹ ሞተዋል ወይንም ተሸሽገዋል። ለብሔራዊ ዕርቅ ውይይት አ/አበባ ሲመጡ ከአውሮፕላን ማረፊያ የተያዙት የኢድሃቅ አመራር አባል አቶ አበራ የማነአብም ከቀይ ሽብር ጋር በተያያዘ ባለፉት 5 ዓመታት በእስር ቤት መሆናቸው ይታወቃል።</p>

<p>በዘር ማጥፋት ወንጀል ታስረው ከነበሩት የቀድሞ ባለሥልጣናት ውስጥ ሜጀር ጄኔራል ረጋሳ ጅማና ኮሎኔል ተካ ቱሉ ጨምሮ በርካታ ባለስልጣናት በእስር ቤት ውስጥ መሞታቸው ይታወቃል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 7 ቀን 1991</a></p>

</body>
</html>	
