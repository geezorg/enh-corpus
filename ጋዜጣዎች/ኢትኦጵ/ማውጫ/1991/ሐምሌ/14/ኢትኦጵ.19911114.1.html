<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሚኒስትሮች ም/ቤት ትናንት ማምሻውን መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ሚኒስትሮች ም/ቤት ትናንት ማምሻውን መግለጫ አወጣ</h2>


<p>የኢትዮጵያ መንግስት የሚኒስትሮች ም/ቤት በትናንትናው ዕለት ማምሻውን ባወጣው መግለጫ በአልጀርስ ስብሰባ የተወሰነውን ውሳኔ እንደሚቀበል በይፋ አስታውቋል።</p>

<p>በመግለጫው ላይ «የኢትዮጵያ መንግሥት የአምባገነኑ የኢሳያስ መንግሥት የሃገራችንን ሉዓላዊነት በመዳፈር ወረራ ካካሄድብን ጊዜ ጀምሮ በኃይል የያዘው መሬታችንን ለቆ እንዲወጣና በቦታው የነበረው ሲቪል አስተዳደር እንዲሰለፍ ሲንቀሳቀስ ቆይቷል። ቀደም ሲል በአሜሪካና ሩዋንዳ መንግሥታት፣ በኋላም በአፍሪካ አንድነት ድርጅት የቀረቡትን የማግባቢያ ሃሳቦች መቀበሉን ይፋ አድርጐ ራሱንለሰላማዊ መፍትሔ ማዘጋጀቱን አረጋግጧል። ይሁንና ከኤርትራ መንግሥት በኩል በጦርነት መንገድ ከመግፋት በቀር ወደሰላማዊ መፍትሔ ለመቅረብ ፈቃደኝነት አልታየም። በሂደቱም በሻዕቢያ ዕብሪተኛነት የተደፈረውን ሉዓላዊነታችንን ለማስከበር ተገደን ወደጦርነት እንድንገባ አድርጐናል። በእስካሁኑ ጉዞአችንም ከፍተኛ ድሎችን በመቀዳጀት ላይ እንገኛለን።» ብሏል።</p>

<p>መግለጫው በመቀጠልም «የኢትዮጵያ መንግሥት የአፍሪካ አንድነት ድርጅት ጉዳዩ በሰላም እንዲያልቅ ያደረጋቸውን ጥረቶች በሙሉ ልብ ሲደግፍና አስፈላጊ በሆነው ሁሉ ሲተባበር ቆይቷል። በቅርቡ በአልጀርስ የተካሄደው 35ኛ የመሪዎች ጉባዔ ግጭቱ ሰላማዊ መፍትሔ እንዲያገኝ ያደረገውን ትኩረት እያደነቀ፣ ዛሬም ድርጅቱ ጋር ለመተባበር ያለውን ዝግጁነት በድጋሚ ያረጋግጣል።»</p>

<p>«ጉባዔው ያፀደቃቸው የሰላምሃሳቦች የኤርትራ መንግሥት በወረራ ከያዛቸው የኢትዮጵያ መሬቶች ለቆ እንዲወጣ በተለቀቁት ቦታዎች የነበረው የሲቪል አስተዳደር፣ የሕግ አስከባሪና የፀጥታ ኃይሎች የሆኑትን ፖሊስና ሚሊሺያን ጨምሮ እንዲመለሱ የተገለፀበት በመሆኑ ይህም ደግሞ ኢትዮጵያ ከጅምሩ አንስቶ ስታቀርበው የነበረውን ሃሳብ ስለሚያስቀምጥ የኢትዮጵያ መንግሥት የሰላም ሃሳቦቹን ተቀብሏቸዋል።» በማለት በይፋ አቋሙን አስታውቋል።</p>

<p>መግለጫው ሻዕቢያ የሰላም ሃሳቦችን ለማፍረስ ቅድመ ሁኔታዎችን በመደርደር ላይ መገኘቱን ጠቅሶ የኢትዮጵያ መንግሥት ሻዕቢያ ሰላማዊ መፍትሔውን ተቀብሎ ተግባራዊ ያደርጋል የሚል እምነት እንደሌለው የሚያምን መሆኑን ከገለፀ በኋላ የኢሳያስ መንግሥት በጦርነት ከመቀጠል እንደማይቆጠብ ስለሚገነዘብም መንግሥት አይዘናጋም ብሏል።</p>

<p>«ጀግናው የአገር መከላከያ ሠራዊታችን በዚሁ የመንግሥት አቋም መሠረት የአገራችንን ሉዓላዊነት ለማስከበር ያላሰለሰ ጥረቱን መቀጠል ይኖርበታ። መላው የኢትዮጵያ ሕዝብም ሉዓላዊነታችንን መከበር እስካሁን ያሳየውን ከፍተኛ ጥረት ይበልጥ አጠናክሮ ሊቀጥልበት ይገባል። ይህ የመንግሥት አቋም እንደተጠበቀ ሆኖ የአፍሪካ አንድነት ድርጅት ያቀረበውን የሰላም ሃሳብ የኤርትራ መንግሥት በተለመደው ባህርይው በጦርነቱ እስከቀጠለ ድረግ ግን የኢትዮጵያ መንግሥት የአገሩን ሉዓላዊነት በማንኛውም መንገድ ለማስከበር ከመስራት እንደማይቆጠብ ያረጋግጣል» በማለት መግለጫውን ይደመድማል።</p> 


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 14 ቀን 1991</a></p>

</body>
</html>	
