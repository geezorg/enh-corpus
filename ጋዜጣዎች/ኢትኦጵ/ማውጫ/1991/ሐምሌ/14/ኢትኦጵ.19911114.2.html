<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግና ኦብነግ 500 ገደልን ሲሉ መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግና ኦብነግ 500 ገደልን ሲሉ መግለጫ አወጡ</h1>


<p>የኦሮሞ ነፃነት ግንባር /ኦነግ/ እና የኦጋዴን ነፃነት ግንባር /ኦብነግ/ በምስራቅ ኢትዮጵያ ከኢሕአዴግ ሠራዊት ጋር ባደረጉት ውጊያ ከ500 በላይ ገድለው በመቶዎች የሚቆጠሩ መማረካቸውን ገለጡ። ኦነግና ኦብነግ ባለፈው ቅዳሜ እ.ኤ.አ ሐምሌ 17 ቀን 1999 /ሐምሌ 10/91/ በጋራ ባወጡት መግለጫ ኮቶቦ በተባለ የኦጋዴን አካባቢ ከኢሕአዴግ ሠራዊት ጋር ባደረጉት ውጊያ ከ500 በላይ የኢህአዴግ ሠራዊት መግደላቸውን በመቶዎች የሚቆጠሩ ማቁሰላቸውን ከ300 በላይ የነፍስ ወከፍ መሣሪያ መማረካቸውን ይፋ አድርገዋል። የኦጋዴንና የኦሮሞ ወጣቶች ከጐናቸው እንዲሰለፉና ክንዳቸውን በወያኔ ላይ እንዲያነሱም ጥሪ አቅርበዋል።</p>

<p>እነዚህ ሁለቱ ወገኖች በጋራ ያወጡትን መግለጫ በተመለከተ ከነፃ ምንጮች የተረጋገጠ ነገር ካለመኖሩ ባሻገር የኢትዮጵያ ጦር ከኢትዮጵያ ድንበር አልፎ ሶማሊያ ግዛት ገብቶ እነኦነግን እየመታ ባለበት ሁኔታ ውስጥ እነርሱ ከሽምቅ ውጊያ ያለፈ እንቅስቃሴ በኢትዮጵያ ምድር ማድረጋቸው ጨርሶውንም የሚታመን እንዳልሆነ ታዛቢዎች ይናገራሉ።</p>

<p>በሌላ ዜና በኬንያ በስደት ይኖሩ የነበሩ ከመቶ ሺህ በላይ ኢትዮጵያውያን የስደተኞች ከፍተኛ ኮሚሽን ወደ ኢትዮጵያ ማጓጓዝ መጀመሩ ታውቋል። በሰሜን ምስራቅ ኬንያ ዳዳብ በሚባለው ካምፕ እስከ 20 ዓመት በስደተኝነት የቆዩት ኢትዮጵያውያን ወደ ሀገራቸው የሚመለሱት በገዛ ፈቃዳቸው መሆኑን የተባበሩት መንግሥታት ድርጅት የስደተኞች ኮሚሽን ባለሥልጣናት ለዜና ሰዎች ገልፀዋል።</p>

<p>እስከትናንት በስቲያ ከ1ሺህ በላይ ኢትዮጵያውያን በአውሮፕላን ተጓጉዘው ጅጅጋ የደረሱ ሲሆን ቀሪዎቹም በሙሉ በአውሮፕላን የሚጓጓዙ መሆናቸውን ለማወቅ ተችሏል። ከጅጅጋ ወደ ትውልድ ቀዬአቸው ወይንም ወደቀድሞ መኖሪያ አድራሻቸው ለመንቀሳቀስ ለእያንዳንዳቸው 60 የአሜሪካን ዶላር /450/ ብር የሚከፈላቸው መሆኑም ተመልክቷል። ስደተኞች ወደቀድሞው አድራሻቸው ሲንቀሳቀሱ ለትራንስፖርት ከሚሰጣቸው 450 ብር በተጨማሪ ለኑሮዋቸው መደጎሚያና መቋቋሚያ ያህል ገንዘብ የሚሰጣቸው መሆኑም ተገልጿል።</p>

<p>የተባበሩት መንግሥታት የስደተኞች ከፍተኛ ኮሚሽን በጀመረው በዚህ ኢትዮጵያውያን ስደተኞችን ወደ ሀገር የመመለስ ዘመቻ 3ሺ ያህል ኢትዮጵያውያን ከፊሉ ለደህንነታቸው በመስጋት፣ ሌሎች ደግሞ ከኬንያውያን ጋር በመጋባትና በመሣሰሉት መሆኑንም መረዳት ተችሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 14 ቀን 1991</a></p>

</body>
</html>	
