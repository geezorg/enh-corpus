<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃውሞ ኃይላት ስብሰባ ጀርመን ውስጥ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተቃውሞ ኃይላት ስብሰባ ጀርመን ውስጥ ይካሄዳል</h1>


<p>የኢትዮጵያ ተቃዋሚ ፖለቲካ ድርጅቶች ሕብረት /ኢተፖድህ/ ውስጥ በአባልነት ያልተሣተፉ የፖለቲካ ድርጅቶችን ጭምር ያካተተና ተቃዋሚውን ጐራ ለማጠናከር የታለመ ጉባዔ በመጪው ነሐሴ ወር የሚካሔድ መሆኑ ታወቀ።</p>

<p>የኢትዮጵያ ሀገራዊ ጉባዔ /ኢሀጉ/ የተሰኘ ታዋቂ ኢትዮጵያውያን ምሁራን ያቋቋሙት የሲቪክ ተቋም ከሚያዝያ 15-17 1991 በሜሪላንድ አሜሪካ በኢተፖድህ ውስጥ ያልተካተቱ የፖለቲካ ድርጅቶች እንዲካተቱ ህብረቱ እንዲጠናከርና አዳዲስ የትግል ስልቶች እንዲነደፉ በወሰነው መሰረት ሁሉን አቀፍ ስብሰባው ለሐምሌ ወር 91 ዓ.ም የታሰበ ቢሆንም አንዳንድ ጉዳዮችን ለማቀናጀት ሲባል በአንድ ወር ተራዝሞ በነሐሴ መጨረሻ ወይንም በመስከረም መጀመሪያ እንደሚካሄድ ተመልክቷል።</p>

<p>የስብሰባው ዋና ዓላማ መስከረም 1/91 ፓሪስ ላይ የተቋቋመውንና ዋና ጽ/ቤቱን ጀርመን ፍራንክፈርት ያደረገውን የኢትዮጵያ ተቃዋሚ የፖለቲካ ድርጅቶች ሕብረት /ኢተፖድሕ/ ለማጠናከር በሀገር ውስጥና በውጭ ለዲሞክራሲው ስርዓት መስፈን የሚደረጉ ትግሎችን ለማቀናጀትና ምቹ ሁኔታ ለመፍጠር መሆኑ ታውቋል።</p>

<p>በዚህ በነሐሴ ወር መጨረሻ ወይንም በመስከረም መጀመሪያ ጀርመን ውስጥ በሚደረገው ስብሰባ የኢተፖድህ አባል ድርጅቶች የሆኑት 1/የአማራጭ ኃይሎች ም/ቤት 2/ የኦሮሞ ብሔራዊ ኮንግረስ 3/የደቡብ ኢትዮጵያ ህዝቦች ዲሞክራሲያዊ ሕብረት /ደኢዴህ/ 4/የኢትዮጵያ ዲሞክራሲያዊ ኃይሎች ቅንጅት /ኢዴሃቅ/ 5/የኢትዮጵያ መድህን ፓርቲ /መድህን/ 6/የአፋር አብዮታዊ ዲሞክራሲያዊ ግንባር /አርዱፍ/ 7/የትግራይ ዲሞክራሲያዊ ትብብር /ታንድ/ 8/ትግራይ ትግሪኝ ኢትዮጵያ ለሶሻልና ዶሚክራሲ እንዲሁም በኢተፖድህ ውስጥ ያልተካተቱና በሜሪላንድ ስብሰባ የተካፈሉ ሁሉ እንደሚገኙበት ይጠበቃሉ።</p>

<p>ኢተፖድህ በቅርቡ ለተመድ፣ ለአአድ፣ ለአውሮፓ ሕብረት፣ ለመላዋ አለም መንግሥታት እና በይነ መንግስታት ድርጅት፣ ለሰብዓዊ መብት ተቋማትና ለመሳሰሉት በበተነው መግለጫ የኢትዮ ኤርትራ ጦርነት የ10 ሺዎችን ህይወት የቀጠፈ፣ ሚሊዮኖችን ያፈናቀለ፣ በመላው አፍሪካ ያለውን ሁኔታ አደጋ ላይ የጣለ መሆኑን ገልጿል። ይህን አስከፊና እንደሰደድ እሣት እየተስፋፋ የሚሄደውን ግጭት ዓለም እንደኮሶቮ ትኩረት አለመስጠቱ እንዳሳዘነውም ኢተፖድህ በመግለጫው አመልክቶ ነበር።</p>

<p>ወታደራዊ ፍጥጫው እንዲረግብ ተኩስ እንዲቆምና ግጭቱም በሰላማዊ መንገድ እንዲፈታ መንግስታት ዓለም አቀፍ ተቋማትና የሰብዓዊ መብት ድርጅቶች ተጨባጭና ወሣን እርምጃዎች እንዲወስዱ ጠይቋል። የኤርትራም ጦር ከሚያዝያ 28/90 በፊት ወደነበረበት እንዲመለስ የኤርትራ መንግስት ይህን ካላደረገ ዓለም አቀፉ ማህበረሰብ በኤርትራ መንግስት ላይ ትርጉም ያለው ርምጃ እንዲወስድ ተማፅኖ ማቅረቡም ይታወሳል።</p>

<p>ከኢትዮ- ኤርትራ ግጭት መቀስቀስ ወዲህ በአንድነት ዓላማ ዙሪያ የሚንቀሳቀሱ ወገኖች የኤርትራን ወረራ በማውገዝ የጥቃቱ ሰለባ ከሆነው ከትግራይና ከአፋር ህዝብ ጐን እንሰለፋለን በማለት መግለጫ ማውጣታቸው ይታወሳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 21 ቀን 1991</a></p>

</body>
</html>	
