<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዶ/ር ገረመው ደበሌ ላይ አቃቤ ሕግ ይግባኝ ሊጠይቅ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዶ/ር ገረመው ደበሌ ላይ አቃቤ ሕግ ይግባኝ ሊጠይቅ ነው</h1>


<p>በወህኒ ከሚገኙት የቀድሞ መንግስት ባለስልጣናት መሀከል የፍርድ ቤት ውሣኔ በማግኘት የመጀመሪያው የሆኑትና የ8 ዓመት እስራት የተፈረደባቸው ዶ/ር ገረመው ደበሌ ላይ የተላለፈውን ውሣኔ በመቃወም ልዩ አቃቤ ይግባኝ ለመጠየቅ መዘጋጀቱ ተዘገበ።</p>

<p>በቀድሞው መንግሥት የግብርና ሚኒስትር የነበሩእት ዶ/ር ገረመው ደበሌ በደርግ የመጀመሪያው የስልጣን ዘመን የአዲስ አበባ ቄራዎች ድርጅት ስራ አስኪያጅ ሆነው በሰሩበት ጊዜ ተከሣሹ አፍአዊና ውስጣዊ ጉዳት በማድረስ ጥፋተኛ ሆነው ካገኛቸው በኋላ ውሣኔውን መስጠቱ ይታወሣል።</p>

<p>አቃቤ ሕግ በሚጠይቀው ይግባኝ ላይ ግን ፍ/ቤቱ ተከሣሹን በዘር ማጥፋት ጥፋተኛ አለማድረጉንና የ8 ዓመቱን የእስራት ፍርድም በመቃወም መሆኑ ታውቋል። ተከሣሹን «ከዘር ማጥፋት» ነፃ ያደረገው ፍ/ቤት የጥፋተኝነት ውሣኔ ባስተላለፈበት አንቀፅ ከወሰነው 8 ዓመት እስራት በተጨማሪ ለሶስት ዓመታት ከሕዝባዊ መብቶች እንዲታገዱ መወሰኑም አይዘነጋም። አቃቤ በዶ/ር ገረመው ደበሌ ላይ የሚያቀርበው ይግባኝ በጠ/ፍ/ቤት ተቀባይነት ካገኘ ዶ/ር ገረመው እስራታቸውን ቢጨርሱም አይፈቱም።</p>

<p>በሌላ ዜና የአማራ ብሔራዊ ክልላዊ መንግስት ጠ/ፍ/ቤት 2ኛ ችሎት ከሰሞኑ ባህር ዳር ከተማ ላይ በዋለው ችሎት ሁለት መዝገቦችን ተመልክቶ ትዕዛዞች መስጠቱም ተጠቅሷል።</p>

<p>ችሎቱ በእነ ሌተና ኮ/ል አበበ ንጉሴ መዝገብ የተከሰሱትን የ18 ሰዎች ክስ ተመልክቶ በችሎቱ አንድም ተከሣሽ ሊቀርብ አለመቻሉን የክልሉ ማስታወቂያ ቢሮ ልሣን «በኩር» በ5ኛ ዓመት ቁጥር 32 ዕትሙ ይፋ አድርጓል።</p>

<p>ግንቦት 13/1991 በዋለው ችሎትም ተከሣሾች ሊቀርቡ ባለመቻላቸው ፖሊስ ፈልጎ እንዲያቀርብ ትዕዛዝ ተሰጥቶች ሊያገኛቸው አለመቻሉን በማስረዳቱ ከቀጣዩ ወር አንድ ቀን አስቀድሞ በወ/መ/ህ/ስ/ስ ህ/ቁ 161/ሀ መሰረት ተከሳሾች በአዲስ ዘመን ጋዜጣ እንዲጠሩ ችሎቱ ትዕዛዝ ሰጥቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 21 ቀን 1991</a></p>

</body>
</html>	
