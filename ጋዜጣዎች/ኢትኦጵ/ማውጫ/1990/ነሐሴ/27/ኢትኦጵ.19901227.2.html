<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጌዲኦና በጉጂዎች ግጭት 176 ሰው ማለቁን ከወር በኋላ ኢሕአዴግ አመነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">በጀርመን ያሉ ኢትዮጵያውያን እርዳታ ሊሰጡ ነው</h3>
<h2 class="align-center">በጌዲኦና በጉጂዎች ግጭት 176 ሰው ማለቁን ከወር በኋላ ኢሕአዴግ አመነ</h2>


<p>ከሐምሌ 15/90 ጀምሮ ባሉት ተከታታይ ቀናት በጐጂ ኦሮሞዎችና በጌዲኦ ብሔረሰብ ተወላጆች መካከል በተካሄደው ግጭት በሺዎች የሚቆጠሩ ሲገደሉ ከመቶ ሺህ በላይ ሕዝብ መፈናቀሉን በተለያዩ የነፃ ፕሬስ ውጤቶች ሲገለጽ መቆየቱ ይታወሳል። ግጭቱም በማስመልከትም የደቡብ ኢትዮጵያ ሕዝቦች ዴሞክራሲያዊ ሕብረት መግለጫ በማውጣት ሥልጣን ላይ ያለውንና አደጋውን የደበቀውን መንግሥት መተቸቱም አይዘነጋም።</p>

<p>ይህ በወራሪው የሻዕቢያ ሬዲዮ ሰፊ ሽፋን ያገኘውን አደጋ ከአንድ ወር በላይ የደበቀው የኢሕአዴግ መንግሥት ግጭቱ በተከሰተ በ39ኛ ቀን ክስተቱን በማመን በኢትዮጵያ ቴሌቪዥን ለኢትዮጵያ ሕዝብ ይፋ አድርጓል።</p>

<p>በዚህም በነፃ ሚዲያዎችና በደቡብ ሕብረት መግለጫ እንደተጠቀሰው የሟቾቹ ቁጥር በሺዎች የሚቆጠሩ ሳይሆኑ 176 ሰዎች ብቻ ናቸው በማለት አደጋውን ለኢትዮጵያ ሕዝብና ለመላው ዓለም ይፋ ያደረጉትን ተችቷል።</p>

<p>የኢሕአዴግ መንግሥት ቃል አቀባይ ወ/ሪት ሰሎሜ ታደሰ ከሣምንት በፊት ለሮይተር የዜና ምንጭ እንደተናገሩት ከሆነ በደቡብ ኢትዮጵያ በተከሰተው ግጭት ያለቁት 140 ሠዎች ብቻ ሲሆኑ አሁን ደግሞ ቁጥር በ36 ጨምሮ ወደ 176 ማደጉ ሥልጣን ላይ ያለው መንግሥት ለግጭቱ ትኩረት ባለመስጠት የተሟላ መረጃ እንኳን አለመጨበጡን ያሳያል።</p>

<p>በጌዲኦ ዞንና በጉጂ ዞን የሚገኙ የገበሬ ማሕበሮችን በሕዝቡ ውሳኔ ወደ ኦሮሚያ ወይንም ወደ ደቡብ እንከለላለን በሚል ኢሕአዴግ የያዘው ግትር የጐሣ ፖለቲካ ጉዞ ለአሁኑ እልቂት መንስኤ መሆኑን የደቡብ ሕብረት ግጭቱን አስመልክቶ ቀደም ሲል ባወጣው መግለጫ ይፋ አድርጓል፤ ሕብረቱ በዚህ መግለጫው ከሶስት ዓመት በፊትም ተመሳሳይ ግጭት በተመሳሳይ ምክንያት ተከስቶ እንደነበርም አስታውሷል። ይሁን እንጂ ስልጣን ላይ ያለው የኢሕአዴግ መንግሥት አደጋውን ከመደበቅ ባሻገር ግጭቱ በቀድሞዎቹም ስርአቶች የነበረ እንዲያውም በኢሕአዴግ ጥበብ በተሞላበት አስተዳደር የቀነሰ ነው በማለት የችግሩን መፍትሔዎች ላለመመልከት ዓይኑን የጨፈነ በመሆኑ ወደፊትም እልቂቱ ተከታታይነት እንደሚኖረው በብዙዎች ዘንድ የተገመተና ሥጋትም የጋበዘ ሆኗል። በአካባቢው በኃላፊነት ላይ የተቀመጡትም ታማኝነታቸው እንጂ ብቃታቸው ያልታየ ደካሞች በመሆናቸው ለእልቂቱ መባባስ ምክንያት መሆናቸው ተመልክቷል።</p>

<p>የኢሕአዴግ መንግሥት አደጋውን ከመደበቅና፣ ጥፋቱን ካለመቀበል ባሻገር ለተፈናቃዩ ዜጋ ያደረገው እርዳታ ኢምንትና ከቁጥር የማይገባ መሆኑን የደቡብ ሕብረት በመግለጫው ሲያስታውቅ በሳምንቱ መጨረሻ ለቪ.ኦ.ኤ መግለጫ የሰጡትም የአካባቢው ተወላጆች ይህንኑ አረጋግጠዋል። ሌላው ቢቀር የኢሕአዴግ መንግስት ባመነው መሠረት 176 ሰዎች ያለቁበትንና አያሌዎች የተፈናቀሉበትን አደጋ ከኢትዮጵያና ከመላው ዓለም ሕዝብ በመደበቅ መላ ትኩረቱ በትግራይ ክልል ስለሞቱትና ስለተፈናቀሉት ብቻ መሆኑ በደቡብ ኢትዮጵያ ያለቁት የጌዶኦችና ኦሮሞዎች 2ኛ ዜጐች ናቸው የሚል ብርቱ ቁጭት ማሳደሩን መረዳት ተችሏል። የኢሕአዴግ መንግሥት በሰሜን ኢትዮጵያ በትግራይ ላለቁት ከመቶ ላልበለጡት ሰዎች የድረሱልኝ ጥሪ ሲያስተጋባ 176 ሰው እንዳለቀበት ላመነው የደቡብ ግጭት አንዲትም የእርዳታ ጥያቄ አለማንሳቱ በጦርነቱ ሂደትና ስኬት ላይ ተጽዕኖ የሚኖረው መሆኑም የታመነበት ጉዳይ ሆኗል።</p>

<p>በሃገር ውስጥ የኢሕአዴግ መንግሥት ትኩረት የነፈጋቸው እኒህን የጉጂና የጌዲኦ ተፈናቃዮችን ለመርዳት በጀርመን የሚኖሩ ኢትዮጵያውያን እንቅስቃሴ በማድረግ ላይ መሆናቸው ታውቋል። እ.ኤ.አ ባለፈው ነሐሴ 15/98 «ራዕይ» መጽሔት ባዘጋጀው መድረክ ላይ እንደተገለፀው በጀርመን ሃገር የሚኖሩ ኢትዮጵያውያን በደቡብ ግጭት ለተፈናቀሉ እርዳታ ለመስጠት ወስነዋል። በቅርቡም ተግባራዊ እንደሚሆን ይጠበቃል። በዚህ በደቡብ ኢትዮጵያ በተከሰተው የመንግሥት ባለሥልጣናት መገደላቸው ቀደም ሲል መዘገቡ ይታወሳል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ነሐሴ 27 ቀን 1990</a></p>

</body>
</html>	
