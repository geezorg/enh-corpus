<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ዜናዊ ሻዕቢያ ላይ ለመጀመሪያ ጊዜ ፎከሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">«ትምህርት ልንሰጠው ተዘጋጅተናል»</span></h3>
<h1 class="align-center">መለስ ዜናዊ ሻዕቢያ ላይ ለመጀመሪያ ጊዜ ፎከሩ</h1>

 
<p>ወራሪው የሻዕቢያ ኃይል ከያዘው አካባቢ እንዲወጣ ማድረግ ብቻ ሳይሆን ከወጣም በኋላ እስከ ወዲያኛው እንዳይመለስ ትምህርት ለመስጠት በሚያስችለን ሁኔታ በመዘጋጀት ላይ ነን ሲሉ ጠ/ሚ/ር መለስ ዜናዊ ተናገሩ።</p>

<p>ጠ/ሚ/ር መለስ ዜናዊ ከአሜሪካ ድምፅ ጋር ካደረጉት ቃለ ምልልስ መንግሥታቸው ወራርዊን ለመመከትና መልሶ ለማስወጣት ምን ያህል እንደተዘጋጀ ለቀረበላቸው ጥያቄ በሰጡት በዚህ ምላሽ ጦርነቱን በአሸናፊነት ለመወጣት በበቂ ሁኔታ ዝግጅት እየተደረገ መሆኑን ከመግለፃቸው ባሻገር እንደ እግር ኳስ በጥድፊያ ላስቆጠሩት ጎል በጥድፊያ የምንመልሰው ምላሽ አይኖርም በሚል እንደሚከተለው አብራርተዋል።</p>

<p>«ይህንን የወረራ እንቅስቃሴ ለማክሸፍ ብቻ ሳይሆን ትምህርታዊ በሆነ መንገድ ለማክሸፍ ሙሉ በሙሉ አቅሙ አለን። እና ለጉራ ለትምክህት ለማን አለብኝነት ብለን የምንናገረው ነገር የለም። አንድ ችግር ተፈጥሯል። ያንን ችግር ለመፍታት መደረግ ያለባቸው ነገሮችን እንሰራለን። በዚህ አካባቢ የሚደረገው የእግር ኳስ ጨዋታ አይደለም። አስቀድሞ አንድ ጎል ከአገባ ቶሎ ብላችሁ እናንተም ጎል ማስገባት አለባችሁ የሚባል ጨዋታ ውስጥ አንገባም። የሚል ምላሽ የሰጡት ጠ/ሚ/ር መለስ ዜናዊ «ወራሪው ኃይል ከያዘው አካባቢ እንዲወጣ ማድረግ ብቻ ሳይሆን ለሌላ ጊዜ ትምህርት አግኝቶ እንዲወጣ የሚያረጋግጥ ጭምር ነው። እየሰራን ያለነው» በማለት የመንግስታቸው ዝግጁነትና እቅድ አብራርተው ይከው እንደሚሳካም ቅንጣት ታህል ጥርጥር የለኝም ብለዋል።</p>

<p>ይህ አጠቃላይ ሁኔታ ለመንግስት ምን ትምህርት ሰጥቷል በማለት የቪ.ኦ.ኤ ጋዜጠኛ ሚሚ ስብሐቱ ላቀረበችላቸው ጥያቄም ጠ/ሚ/ሩ በሰጡት ምላሽ ከሁኔታው ትምህርት ማግኘታቸውን ገልፀው «በጥባጭ እያለ ማን ጥሩ ይጠጣል» የሚለውን ብሂል የሻዕቢያ መሪዎችን የሚገልፅ መሆኑን አምረውበታል። የሻዕቢያ መሪዎች እብሪተኞች ብቻ ሳዮኑ በሕዝብ ፍላጎት ላይ ቁማር የሚጫወቱ ሰዎች መሆናቸውን ያረጋገጥንበትና ምንጊዜም የማንረሳው ጉዳይ ነው በማለት ከስህተቱ በቂ ትምህርት መቅሰማቸውን ተናግረዋል።</p>

<p>የኢትዮጵያ ሕብረተሰብ ወረራውን ለመመከት የፖለቲካ ዝግጅት ስላደረገ በጥቂት ሳምንታት ውስጥ አያሌ ወታደሮችን ማፍራት ይቻላል። በአጭር ጊዜው ውስጥም በ10ሺዎች ወደ ጦር ግንባር በመንቀሳቀስ ላይይገናሉ ያሉት ጠ/ሚ/ር መለስ ዜናዊበኢኮኖሚውም ረገድ ከኤርትራ በእጅጉ የተሻልን በመሆናችን የሻዕቢያን እብሪት ማስተንፈስ እንችላለን በማለት ተናግረዋል። ግጭቱ በተከሰተበት ወቅት በአካባቢው የመከላከያ ሰራዊት ስለነበረ፤ እንዲሁም የመከላከያ ሠራዊቱ ወደ አካባቢው ከተንቀሳቀሰም በኋላ ቦታ ይዞ ራሱን እስኪያመቻች ሻዕቢያ አደጋ አስከትሎ ነበር የሚሉት ጠ/ሚ/ር መለስ ዜናዊ በአሁኑ ወቅት ግን ይህ ሁኔታ እንደማይቀጥል በዛላንበሳ በባድመና አሰብ መስመር ሻዕቢያ የገጠመው ታላቅ ሽንፈት በቂ ማረጋገጫ ነው ብለዋል።</p>

<p>ይህ ግጭት ከተከሰተ ወዲህ መንግስትም ከተቃዋሚዎች አካባቢ ጭምር ከፍተኛ ድጋፍ እያገኘ ነው። ይህንን አዲስ ተስፋ በተመለከተ መንግስትም ምን የበጎ ፈቃድ ርምጃ ሊወስድ ያስባል? በሚል ለቀረበላቸው ጥያቄ በኢትዮጵያ ሉዓላዊነት በሕዝቦቿ መብትና ጥቅም ላይ የተቃጣ የወረራ እርምጃ በሚታይበት ወቅት ሁሉም ኢትዮጵያዊ የሀገሪቱን ሉዓላዊነት ለማስከበር ተባብሮ መስራቱ የነበረና መሆንም ያለበት ነው። በማለት ተቃዋሚዎች የሰጡት ድጋፍ ከኢትዮጵያ ሕዝብ የእስከ ዛሬ ታሪክ አኳያ የሚጠበቅ እንጂ አዲስ ነገር እንዳይደለ አመልክተዋል። ከተቃዋሚ ኃይሎች ጋር ተገናኝቶና ተቀራርቦ ለመወያየት አንድ አቅጣጫ ገብተናል የሚል እምነት አለኝም ብለዋል። ተቀራርቦ ለመወያየትና አብሮ ለመሥራት ከተቃዋሚዎች የምንጠይቀው አንድም ቅድመ ሁኔታ የለም። እነርሱም የሀገራቸውን ሉዓላዊነት ለማስከበር በሚደረገው ርብርብ የራሳችውን አስተዋፅኦ ለማድረግ የተመቻቸ ሁኔታ ይፈጠር ዘንድ የሚጠይቁት የአቋም ለውጥ መኖር የለበትም በማለት መንግስታቸው እስከዛሬ በሄደበት ጉዞ እንደሚቀጥል አስታውቀዋል። ይህ የጠ/ሚ/ሩ በዚህ ላይ የሰነዘሩት አቋም የጎሳ ፖለቲካ አምርሮ የሚጠላውና አንቀፅ 39 ቁጥር 2 ለሚያንገሸግሸው አብዛኛው ኢትዮጵያዊ ሕዝብ እንዲሁም የአንድነት ኃይሎችን የሚያሳዝንና የሚያበሳጭ በአንፃሩ ለሻዕቢያ የሞራል ርካታ እንደሚያስገኘለት ታዛቢዎች ይናገራሉ። መለስ ዜናዊ በሥልጣንዎ ተጠቅመው ለኤርትራ ሕዝብ ያደሉ ነበር በሚል ለቀረበላቸው ጥያቄ በግሌ የምወስነውና የምሰራው ስለሌለ በግሌ ለማንም አላደላሁም የሚል ምላሽ ሰጥተዋል። የኢትዮጵያ ሕዝብና መንግሥት መሪ ሆነው ለማንም አላደላሁም ሲሉ ሁለቱን በእኩል ዓይን እንደሚያዩ መናገራቸው ታዛቢዎችን ያስገረመና ያሳዘነ መሆኑን መረዳት ተችሏል። አቶ ኢሳያስ አፈወርቂ ጋር ያላቸውን ግንኘነት በተመለከተም ለቀረባለቸው ጥያቄም ኢሳያስ አፈወርቂን ያወኳቸው በትጥቅ ትግሉ የመጨረሻ ዘመን ነው የሚል ምላሽ ሰጥተዋል። ጠ/ሚ/ር መለስ ዜናዊ ይህንን ቃለ ምልልስ ለአሜሪካ ድምፅ ጋዜጠኛ ሚሚ ስብሐቱ የሰጡት ባለፈው ሳምንት ሲሆን በዚሁ ጣቢያ የተላለፈውም ባለፈው ቅዳሜና እሁድ መሆኑንም ለአንባቢያን እናሳስባለን።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ሰኔ 17 ቀን 1990</a></p>

</body>
</html>	
