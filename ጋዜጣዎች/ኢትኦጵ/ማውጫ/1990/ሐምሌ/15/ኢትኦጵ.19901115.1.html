<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያው መሪ ስለተማረኩት ኢትዮጵያዊ ፓይለት መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«በዛብህ ጨካኝ፣ ስግብግብና ገንዘብ ወዳድ ነው»</h2>
<h1 class="align-center">የሻዕቢያው መሪ ስለተማረኩት ኢትዮጵያዊ ፓይለት መግለጫ ሰጡ</h1>

 
<p>ግንቦት 28/1990 ሻዕቢያ በጣልያን ስሪት «ኤርማኪ» መለማመጃ ጀቶች መቀሌ ከተማ ላይ ያደረሰውን ዘግናኝ ጉዳት ለመበቀል ከተንቀሳቀሱትና ውጤት ካስመዘገቡት አየር ኃይሎች አንዱና ዛሬ በሻዕቢያ እጅ የሚገኙት በዛብህ ጴጥሮስ በሻዕቢያ ላይ ከፍተኛ ጉዳት ማድረሳቸውን ኢሳያስ በተዘዋዋሪ አመኑ።</p>

<p>የኤርትራው ፕሬዝዳንትና የሻዕቢያው መሪ ኢሳያስ አፈወርቂ በዚህ ወር ለንባብ ከበቃው «ሕውየት» ከተባለው የሻዕቢያ መጽሔት ጋር በትግርኛ ቋንቋ ባደረጉት ሰፊ ቃለ ምልልስ «በዛብህ ጴጥሮስ ጨካኝና ስግብግብ ነ» በማለት የሕመማቸውን ጥልቀት በዘለፋና በስድብ ሊያስታግሱት የሞከሩ መስለው ታይተዋል።</p>

<p>ኮ/ል በዛብህ ጴጥሮስ ከዚህ ቀደም «የኤርትራ ሕዝብ ሲደበድብ» የተማረከና በኋላም በምህረት መለቀቁን ያስታወሰው የመጽሔቱ ዘጋቢ በዛብህ ጴጥሮስ በድጋሚም ለተመሳሳይ ተልእኮ መጥቶ እጃችን ሲገባ የሚጠብቀው ምን ዓይነት ፍርድ ነው በማለት ላቀረበላቸው ጥያቄ ኢሳያስ አፈወርቂ የሚከተለውን ምላሽ ሰጥተዋል።</p>

<p>«እኔ ከመማረኩም በፊት ሁኔታውን እከታተል ነበር። እዚህም መጥቶ ነበር። በዛብህ የበላበትን ወጪት ሰባሪ ስግብግብ ነው፤ ከየትኛውም ስግብግብ የበለጠ ስግብግብ ነው...&ራቁኦ፤ በማለት በኮ/ል በዛብህ ላይ ምሬት የሞላበት ጥላቻ የተንፀባረቀበት ከአንድ መሪ የማይጠበቅ ተራ ዘለፋ ሰንዝረዋል።</p>

<p>«የኢትዮጵያ አየር ኃይል ኤርትራን ሊደበድብ ነው ሲባል ማን እንዳለና ማን እንደቀረ እናውቅ ነበር። በዛብህም ከቀንደኞቹ አንዱ ነው።» በማለት ስለኢትዮጵያ አየር ኃይል ምስጢር እንደሚያውቁ ከመናገር ባሻገር የኮ/ል በዛብህን ጥንካሬ በማመን ምላሻቸውን በስድብ ቀጥለዋል።</p>

<p>«ጨካኝ ነው ስል የእውነትም ጨካኝ ነው። አላማና መሰረት የሌለው፤ ገንዘብ የሚገዛ፣ የሰው ክብር የሌለው ነው። እዚህ መጥቶ መውደቁ ደግሞ የኤርትራን ሕዝብ የዋሕነትና ቅንነት፣ ሰብአዊ አያያዝን የሚያንፀባርቅ ነው። ሆኖም እንደበዛብህ ያሉ በሺዎች ማግኘት አትችልም። አልፎ አልፎ ብቻ ነው ልታገኝ የምትችለው» በማለት ምላሻቸውን ሰጥተዋል።</p>

<p>«እጃችን ላይ እንደወደቀ አከምነው፣ አዳንነው ከሚገባው በላይ እንክብካቤ ተደረገለት። ፓለቲካዊ ትግሉ ውስጥ እንዲሳተፍ ተደረገ፤ በ1991 /እ.ኤ.አ/ ከኢሕአዴግ ጋር ተቀላቀለ። ከዚህ ሁሉ በኋላ ተመልሶ መጣ። ይህን ማድረጉ እኔን አይገርመኝም። ምክንያቱም ምን ያህል ስስታምና የገንዘብ ወዳድ መሆኑን የምስተው አይደለም» በማለት ለኮ/ል በዛብህ አደረግን ያሉትን ውለታ ዘርዝረው መልሰው ወደ ተራ ዘለፋ አምርተዋል።</p>

<p>«የኤርትራ ሕዝብ እድለኛ ነው። እንዲሁ ያሉት ጨካኞች ጠላቶቹ እንዲህ ሲወድቁ። የኤርትራ ሕዝብ በእርግጥም እድለኛ ነው።» በማለት ስለተጠየቁበት የፍርድ ጉድይ ምላሽ ሳይሰጡ ማብራሪያቸውን ደምድመዋል። ኢሳያስ አፈወርቂ ይህን ያህል አምርረውና ዘቅጠው በኮ/ል በዛብህ ላይ ዘለፋ ማዥጐድጐዳቸው ኮ/ል በዛብህ ግንቦት 28/90 የአስመራን አየር ኃይል ቤዝ ድባቅ መምታታቸውን መስካሪ ነው ሲሉ ቃለምልልሱን ያሳየናቸው ታዛቢዎች ይናገራሉ። ኮ/ል በዛብህ ጴጥሮስ ከተጽዕኖ ነፃ ሆነው በአለም አቀፍ የምርኮኞች አያያዝ መሠረት መያዛቸውንም እኒሁ ታዛቢዎች በብርቱ ይጠራጠራሉ። አቶ ኢሳያስ በዚህ ከሶስት አንቀጽ ባልበለጠ ምላሻቸው ውስጥ ኮ/ል በዛብህን 5 ቦታ ስግብግብ፣ 3 ቦታ ጨካኝ ከማለታቸው ባሻገር መሠረት የሌለው፣ ገንዘብ የሚገዛው፣ የበላበትን ወጪት ሰባሪ፣ የሰው ክብር የሌለው፣ ስስታም፣ ገንዘብ ወዳድ በማለት በአጠቃላይ በ15 ቃላት ምሬትና ጥላቻቸውን ገልፀዋል።</p>

<p>ኮ/ል በዛብህ ጴጥሮስ በኢትዮጵያ አየር ኃይል ውስጥ ብቃት አላቸው ተብለው በጣሙን ከተመሠከረላቸው የሚግ አብራሪዎች አንዱና ደፋር መሆናቸውን የአየር ኃይል ባለሙያዎች ይመሰክሩላቸዋል። በጀግንነታቸውም ባለፈው መንግሥት ከፍተኛ ሜዳሊያ ማግኘታቸውን ይነገራል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 15 ቀን 1990</a></p>

</body>
</html>	
