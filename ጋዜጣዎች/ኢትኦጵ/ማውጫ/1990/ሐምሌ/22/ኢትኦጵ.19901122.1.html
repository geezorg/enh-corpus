<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>150 ናቅፋ የከፈሉ 177 ኢትዮጵያውያን ከመንደፍራ ወደ አስመራ ተወሰዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">150 ናቅፋ የሌለው መውጣት አይችልም!</h2>
<h1 class="align-center">150 ናቅፋ የከፈሉ 177 ኢትዮጵያውያን ከመንደፍራ ወደ አስመራ ተወሰዱ</h1>


<p>ለሻዕቢያ 150 ናቅፋ ከፍለው ወደ ኢትዮጵያ በመጓዝ ላይ የነበሩ 177 ኢትዮጵያውያን ከነመጡበት 9 መኪና ከመንደፍራ መመለሳቸው ታወቀ። በኢትዮጵያ የሚገኙ ኤርትራውያንም ሻዕቢያ እደርስላችኋለሁ በማለት ተንፍሶ የነበረውን እብሪታቸውን እንደገና እያፋፋው መሆኑንም መረዳት ተችሏል።</p>

<p>ባሳለፍነው ሳምንት 25 ዶላር ወይንም 150 ናቅፋ እየከፈሉ ከኤርትራ የመውጫ ፈቃድ ያገኙት 177 ኢትዮጵያውያን ከመንደፍራና ወደ ኋላ እንዲመለሱ መደረጋቸውን በአስመራ የኢትዮጵያ ኤምባሲ ተጠሪ ለዓለም ማሕበረሰብ አረጋግጠዋል።</p>

<p>በ9 መኪና ከአስመራ ከተማ ተነስተው ወደ ኢትዮጵያ በመምጣት ላይ የነበሩት ኢትዮጵያውያን እንዲመለሱ መደረጋቸውን የኢትዮጵያ ተጠሪ አቶ ወንድሙ ደገፋ ይፋ ካደረጉ በኋላ የኤርትራ ባለሥልጣናትም ድርጊቱን በማመን ለአስነዋሪ ድርጊታቸው «ሜክአፕ» አብጅተውለት ድምፃቸውን አሰምተዋል።</p>

<p>በተለይም የፕሬዝዳንት ኢሳያስ አፈወርቂ ቃል አቀባይ የሆኑት አቶ የማነ ገ/አብ ስለጉዳዩ ተጠይቀው በሰጡት ምላሽ ኢትዮጵያውያንን ከመንገድ የመለስናቸው የወያኔ መንግሥት የከፈተውን የሥም ማጥፋት ዘመቻ ለመከላከል ነው ብለዋል። አቶ የማነ እንደሚሉት ኢትዮጵያውያኑ እንዲመለሱ የተደረገው በሰላም የተሸኙትን ኢትዮጵያውያን ተደፈሩ፣ ተደበደቡ እየተባለ ስለሚነገር ይህንን ለመከላከል ዲፕሎማቶች በሚገኙበት በስርዓት ለመሸኘት ነው፤ እነዚህ 150 ወይም 25 ዶላር እንዲከፍሉ የተወሰነባቸው ኢትዮጵያውያን በአብዛኛው በቀን ስራ የሚተዳደሩ ሲሆን፤ ይህን መክፈል ያልቻሉት እንዲወጡ አልተፈቀደላቸውም። ከመንገድ የተመለሱ ኢትዮጵያውያን በአስመራ ዩኒቨርስቲ ተጠልለው እንደሚገኙም የጀርመን ድምፅ ሬድዮ ከትናንት በስቲያ ዘግቧል።</p>

<p>ይህ በእንዲህ እንዳለ በኢትዮጵያ የሚኖሩ ኤርትራውያንም ከእንግዲህ የማባረር እርምጃ እንዳይወስድ በአለም አቀፍ ደረጃ ግፊት ስላደረግን ያለስጋት ተቀመጡ ሲል ሻዕቢያ ተንፍሶ የነበረውን እብሪታቸውን መልሶ እየሞላላቸው መሆኑ ታውቋል።</p>

<p>የሻዕቢያ መንግሥት በኢትዮጵያ ለሚኖሩ ኤርትራውያን በምስጢር በሚያስተላልፈው በዚህ መልዕክት «የወያኔ መንግሥት አቅሙ የተዳከመ በመሆኑና ይህንን የተዳከመውን አቅሙን ግምት ውስጥ በማስገባት በይበልጥም በዚህ ግርግር ተቃዋሚዎች ያዩልብኛል ብሎ ስለሚፈራ ከእንግዲህ ጦርነት የመግጠም ፍላጐት የለውም፤ ኤርትራውያን ከእንግዲህ አይባረሩምና ተረጋግታችሁ መቀመጥ ትችላላችሁ» በማለት ለሚደርስባችሁ አደጋ ሁሉ ሻዕቢያ ከጐናችሁ መሆኑን የሚያመለክት ደብዳቤ ለአንዳንድ ኤርትራውያን እንደደረሳቸው ታውቋል። ይህ የማረጋጊያ ደብዳቤ ውጭ አገር በሚገኙ ዘመዶቻቸው አማካይነት በፖስታ ቤት የተላከ መሆኑንም ምንጮቻችን ያስረዳሉ። ይሁን እንጂ የሻዕቢያ መንግሥት ውጭ ጉዳይ መስሪያ ቤት ባለፈው እሁድ ባወጣው መግለጫ አንድም ኢትዮጵያዊ ከኤርትራ አላስወጣሁም በማለት የቅጥፈትና አስተዛዛቢ መግለጫ ባወጣበት ወቅት ወያኔ ሶስተኛ ዙር ማባረር ሊጀምር ነው ሲል ከሷል። ሻዕቢያ በአንድ በኩል በተዘዋዋሪ አይዟችሁ እያለ በፊት ለፊት የሚያሰማው «ሊባረሩ ነው» የሚለው እሪታ እንዳይባረሩ ለመከላከልና የዓለም አቀፍ ሕብረተሰብን ትኩረት ለመሳብ ነው ተብሎ ተገምቷል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሐምሌ 22 ቀን 1990</a></p>

</body>
</html>	
