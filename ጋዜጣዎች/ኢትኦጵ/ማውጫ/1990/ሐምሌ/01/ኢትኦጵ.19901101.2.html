<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በውጭ ጉዳይ ሚ/ር ስዩም የተመራ ቡድን አውሮፓን እየዞረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ተቃዋሚዎች የጋራ መግለጫ አወጡ</span></h3>
<h1 class="align-center">በውጭ ጉዳይ ሚ/ር ስዩም የተመራ ቡድን አውሮፓን እየዞረ ነው</h1>


<p>የትራንስፖርትና መገናኛ ሚ/ር ዶ/ር አብዱል መጂድ ሁሴንን እንዲሁም የኢኮኖሚ ልማት ትብብር ሚኒስትሩን ያካተተና በውጭ ጉዳይ ሚኒስትር ስዩም መስፍን የተመራ ቡድን በአውሮፓ የስራ ግብኝት በማድረግ ላይ መሆኑ ታወቀ። ኤርትራም በበኩሏ ወደ ጣልያን፣ ፈረንሳይና እንግሊዝ ልዑካን መላኳ ተዘግቧል።</p>

<p>በድንበር አካባቢ የተፈጠረውን ግጭት በተመለከተ ከዓለም አቀፍ ማሕበረሰብ ድጋፍ ለማሰባሰብ ወደ አውሮፓ ያመራው በውጭ ጉዳይ ሚ/ር ስዩም መስፍን የተመራው ልዑካን እንግሊዝ፣ ፈረንሳይ፣ ጀርመን፣ ሩሲያ፣ ኦስትሪያ፣ ስዊድን፣ ኖርዌይ በአጠቃላይ 7 የአውሮፓ ሃገራትን የሚያካትት የስራ ጉብኝት እንደሚያደርግ ለማወቅ ተችሏል። በእስካሁኑ ጉዞ የልዑካን ቡድኑ ከእንግሊዝ ውጭ ጉዳይ ሚ/ር ጋር በግጭቱ ዙሪያ ውይይት ማድረጉን ከቢ.ቢ.ሲ ሬዲዮ ዘገባ ለመረዳት ተችሏል። የልዑካን ቡድኑ ከእንግሊዝ የውጭ ጉዳይ ሚ/ር ሮቢን ኩክ ሌላ ከእንግሊዙ የዓለም አቀፍ ልማት ዋና ፀሐፊ ጋር መገናኘታቸው ታውቋል።</p>

<p>ውጭ ጉዳይ ሚ/ር ስዩም መስፍን በዚህ ጉዟቸው ለዜና ሠዎች እንደገለጡት «ኤርትራ የተመድን ውሳኔ ለመቀበል ዝግጁ ከሆነች የመጀመሪያው እርምጃ ኃይል ተጠቅማ ከያዘቻቸው አካባቢዎች ወታደሮቿን ማስወጣት አለባት። ኤርትራ ከባድመና አካባቢው ወታደሮቿን ሳታስወጣ ምንም ዓይነት ድርድር አይኖርም» ብለዋል አለም አቀፉ ማሕበረሰብ የሚያደርገው የተቀናጀ ጫና ኤርትራ ምናላት ወታደሮቿን እንድታስወጣ ያስገድዳት ይሆናል የሚሉት ስዩም መስፍን ይህ ካልሆነ ግን የኤርትራን ወታደሮች ገፍተን ማስወጣታችን የማይቀር ነው ሲሉ ተናግረዋል። የልዑካን ቡድኑ የአውሮፓ ጉብኝቱን መቼ እንደሚጨርስና ከዚያ ወዴት እንደሚያቀና የሚታወቅ ነገር የለም። የአውሮፓ ፓርላማ የአአድን ውሳኔ መደገፉም ይታወቃል።</p>

<p>ይህ በእንዲህ እንዳለ የኡጋንዳው መሪ ዩዌሪ ሙሴቪኒ ከትናንት በስቲያ ሰኞ አስመራ መግባታቸውን በግጭቱ ዙሪያ ከኢሳያስ አፈወርቂ ጋር መነጋገራቸው ታውቋል።</p>

<p>የአስመራ ሬዲዮ ትናንት ማለዳ እንዳስደመጠው ከሆነ ዩዌሪ ሙሴቪኒ ስለድንበር ግጭቱ ከኢሳያስ አፈወርቂ ጋር በተወያዩበት ወቅት በካርታ የተደገፈና የተያዙት ቦታዎች የራሷ የኤርትራ መሆኑን የሚያስረዳ ገለፃ ተደርጐላቸዋል። ግጭቱ ሰላማዊ መፍትሔ እንዲያገኝ ጥረቴን እቀጥላለሁ ያሉት ዩዌሪ ሙሴቪኒ ለተመሳሳይ ተልዕኮ ከአስመራ ወደ አ/አበባ እንደሚመጡም ተነግሯል። በኢትዮጵያ የአሜሪካ አምባሳደር ዴቪድ ሺን በበኩላቸው ባለፈው እሁድ ለአዣንስ ፍራንስ ፕሬስ እንደገለጡት አሜሪካ ግጭቱ በሰላማዊ መፍትሔ ያገኝ ዘንድ የምታደርገው ጥረት ይቀጥላል። እንደ ዴቪድ ሺን ገለጣ ከሆነ በኢትዮጵያ መረጋጋት ጠፋ ማለት ጥቅል የአፍሪካ ችግር በመሆኑ የሰላሙ ጥረት ፍሬያማ እንዲሆን አሜሪካ ጥራለች።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ሐምሌ 1 ቀን 1990</a></p>

</body>
</html>
