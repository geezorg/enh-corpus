<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታጣቂዎች ሱሉልታ ላይ ተይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center"><span class="underline">ታጣቂዎች ሱሉልታ ላይ ተይዘዋል</span></h1>
<h2 class="align-center">ኦነግ ከሻዕቢያ ጋር በማበር ለሽብር ሥራ መዘጋጀቱን ኢሕአዴግ ገለጠ</h2>
<h3 class="align-center">ጠ/ሚ/ር መለስ ከተቃዋሚ ኃይላት ጋር እተባበራለሁ አሉ</h3>


<p>የኦሮሞ ነፃነት ግንባር /ኦነግ/ ከሻዕቢያ ጋር በማበር ከውጊያው ግንባር በስተጀርባ ሽብር ለመፍጠር በባንዳነት እየተንቀሳቀሰ ነው ሲል የኢሕአዴግ ልሳን አብዮታዊ ዲሞክራሲ ገለጠ። ሱሉልታ ላይ ቁጥራቸው 20 ያህል የሚገመቱ ነፍጥ ያነገቱ ሰርጐ ገቦችም በቁጥጥር ሥር መዋላቸው ታውቋል። 10 ያህሉ አምልጠዋል።</p>

<p>ባለፈው እሁድ ሰኔ 19/1990 የወጣው የኢሕአዴግ ልሳን «አብዮታዊ ዲሞክራሲ» በልዩ እትሙ «የኦነግ ጉዞ ወደ ባንዳነት» በሚል ርእሰ ሥር ባቀረበው ጹሑፍ የኦሮሞ ነፃነት ግንባር በግልጽ ከሻዕቢያ ጐን በማበር በሽብር ስራ ለመሰማራት መንቀሳቀሱን ይፋ አድርጓል። በግጭቱ ማግስት ወራሪው የኦሮሞን ሕዝብ የሚመለከት አይደለምና የኦሮሞ ሕዝብ በዚህ ውስጥ ተሳትፎ ሊኖረው አይገባም በማለት ከመነሻው አሉታዊ አቋም መያዙን «አብዮታዊ ዲሞክራሲ» ጋዜጣ ዘግቧል።</p>

<p>«...ከመጋረጃ በስተጀርባ በኦሮሞ ሕዝብና በመከላከያ ሠራዊቱ አይቀጡ ቅጣት ተቀጥቶ ተንጠባጥቦ ወደ ጐረቤት አገር የተሰደደ ቅጥረኛ ሰራዊቱን እያሰባሰበ ይገኛል። ይህንን ሠራዊቱን የሻዕቢያ መሣሪያ በማድረግ ከውጊያው ግንባር በስተጀርባ ሽብር ለመፍጠር እያለመ ይገኛል።» በማለት ኦነግ ስላለበት ሁኔታና ስለወደፊት እቅዱ ገልጦ ሆኖም ይህ ጉዞ እንደማያዋጣው የኢሕአዴግ ልሳን አስጠንቅቋል። «ወራሪውን አይቀጡ ቅጣት ለመቅጣት ክንዳችንን እንዳነሳነው ሁሉ ባንዳዎችንም አዋርደንና አሳፍረን ለመመለስ እንደ ቀድሞው ሁሉ ትጥቃችንን እናጥብቅ» በማለት ሕዝቡ በሻዕቢያ ላይ ብቻ ሣይሆን በኦነግም ላይ ክንዱን ያስተባብር ዘንድ የኢሕአዴግ ልሳን ጠይቋል።</p>

<p>ከሳምንታት በፊት አንድ የኬንያ እለታዊ ጋዜጣን በመጥቀስ አንዳንድ የሃገር ውስጥ ፕሬሶች ኦነግ ከሻዕቢያ ጋር ለማበር መስማማቱንና በዚህም አንድ ሻለቃ ጦር ማሰማራቱን ዘግበው እንደነበር ይታወሳል። ከዚህም ሌላ በሳዑዲ ዓረቢያ ጅዳ ውስጥ የኤርትራ ተወላጆች በጠሩት ስብሰባ የኦነግ አመራር የሆኑ ሁለት ግለሰቦች መገኘታቸውንና የሻዕቢያን ትግል የሚደግፉ መሆናቸውን ተናግረዋል ሲሉ ከወደዚያው የተገኙ ዜናዎች ያስረዳሉ። ኦነግ ከሻዕቢያ ጋር ከዚህ ቀደምም ጥሩ ቁርኝት ያለው መሆኑ ከማነጋገሩ ባሻገር በ1982 በአሶሳ ከተማ ንፁሃን የተጨፈጨፉበትን ዘመቻ ከሻዕቢያ ጋር በመተባበር የፈፀመው ኦነግ መሆኑ በስፋት የተገለፀና ማስተባበያ ያልተገኘለት ነው። ኦነግ ሰኔ 16/1984 የሽግግሩን ም/ቤት ለቆ ከወጣ ከወራት በኋላ መሆኑ ይነገራል። ግንኙነቱ እየሰፋና መቀራረቡ እየቀረ የመጣው ኢሕአዴግ በኢትዮጵያ ያለውን በኤርትራ መንግሥት ተቃዋሚ «ዲሞሐኤን» ከሐገር እንዲያስወጣ በሻዕቢያ ሲጠየቅ ኢሕአዴግም ሻዕቢያ ከኦነግ ጋር ያለውን ግንኙነት ወይንም ድጋፍ እንዲያቋርጥ በመፈለጉ መሆኑ ይነገራል። ሻዕቢያ በዚህን ወቅት አ/አበባ ድረስ ዘልቆ ገብቶ የዲሞሐኤን ሊ/መንበር መግደሉም ይታወሳል።</p>

<p>ይህ በእንዲህ እንዳለ የተለያዩ የጦር መሣሪያዎች የያዙ ቁጥራቸው 20 ያህል የሚገመት ታጣቂዎች ሱልልታ ላይ በቁጥጥር ስር መዋላቸው ታውቋል።</p>

<p>ከአ/አበባ በ30 ኪ/ሜትር ርቀት ላይ በምትገኘው ሱሉልታ ከተማ ሰኔ 18 ቀን 1990 ዓ.ም. ቁጥራቸው ከ30 በላይ የሚገመት ታጣቂዎች ሱሉልታ ከተማ መግባታቸው በነዋሪው ሕዝብ ጥቆማ ለፀጥታ ኃይሎች በመድረሱና የፀጥታ ኃይሎችንም በወሰዱት እርምጃ ታጣቂዎቹ ጥቃት ከመሰንዘራቸው በፊት በቁጥጥር ስር ውለዋል።</p>

<p>በማዳበሪያ በጨርቅና በጆንያ ተፈታተው የታሰሩ መሣሪያዎችን ይዘው ወደ አ/አበባ ሲንቀሳቀሱ ሱሉልታ ላይ የተያዙት ግለሰቦች ለምን አላማና በማን እንደተላኩ የታወቀ ነገር ባይኖርም የኦነግ ታጣቂዎች ሳይሆኑ እንዳልቀሩ የአካባቢው ምንጮት ግምታቸውን ያሳርፋሉ። ይህ ክስተት በተፈጠረ በ11ኛው ቀን ኢሕአዴግ በልሳኑ ባወጣው ጹሑፍ ኦነግ ከሻዕቢያ በማበር ከውጊያው ግንባር በስተጀርባ ለሽብር ተግባር እያሴረ ነው በማለት መክሰሱ የታዛቢዎችን ግምት የሚያጠናክር ሆኗል።</p>

<p>ቁጥራቸው 30 ያህል ከሚገመቱት ታጣቂዎች 20 ያህሉ ሲያዙ በግምት ከ10 የሚበልጡት መሠወራቸውን ከአካባቢው ምንጮች ማረጋገጥ ተችሏል። የተያዙት ታጣቂዎች የት እንደተወሰዱና በምን ሁኔታ ላይ እንደሚገኙ ለማጣራት ያደረግነው ሙከራ አልተሳካም። እነዚህን ታጣቂዎች ለመያዝ መንግሥት 80 ያህል የመከላከያ ሠራዊት አባላት ማሰማራቱን ታውቋል።</p>

<p>ይህ በእንዲህ እንዳለ የኢትዮጵያው ጠ/ሚ/ር መለስ ዜናዊ ለተወካዮች ም/ቤት በትናንትናው ዕለት ባደረጉት ንግግር ከተቃዋሚ ኃይላት ጋር ለመተባበር ፈቃደኝነት ማሳየታቸውን የጀርመን ድምጽ ሬዲዮ ዘገበ።</p>

<p>ጠ/ሚ/ር መለስ ዜናዊ ለም/ቤቱ ባሰሙት በዚህ ንግግራቸው ከግጭቱ ማግሥት ጀምሮ በተቃዋሚ ኃይላት ዘንድ የታየው መልካም የትብብር መንፈስ ወደፊት በተለያዩ ጉዳዮች ላይ ተጠናክሮ እንደሚቀጥል ተስፋቸውን ገልጠዋል። መንግሥትም በበኩሉ ትብብር እንደሚያደርግ ቃል ገብተዋል።</p>

<p>የተቃውሞ ኃይላት የሻዕቢያን ወረራ ከማውገዝ ባሻገር ከተጠቂው የትግራይና የአፋር ሕዝብ ጐን እንደሚቆሙ በመግለጽ መግለጫ ሲያወጡ ቆይተዋል። ሥልጣን ላይ ያለው መንግሥት ብሔራዊ እርቅን በማውረድ የፖለቲካ እስረኞችንና ጋዜጠኞችን እንዲፈታም ሲጠይቁ ቆይተዋል። ይሁን እንጂ ከመንግሥት በኩል አንዳችም ቀና ምላሽ ሳይሰማ ቆይቶ ነበር። አሁን የጠ/ሚ/ሩ የእንተባበራለን መንፈስ አንዳንድ ለውጦችን ያመጣ ይሆን? የሚል ጥርጣሬ በብዙዎች ዘንድ ጭሯል። በሰሞኑ የድንበር ውዝግብ ዙሪያ የተጠናከረው ዘገባ ቀጥሎ ቀርቧል።</p>

<p>ሰኔ 17/90 በዛላንበሳ አቅራቢያ ሻዕቢያ ከሰነዘረውና ከመከነበት ጥቃት ወዲህ በየትኛውም አውደ ግንባር ውጊያ ስለመኖሩ የሚታወቅና የተገለፀ ነገር የለም። አለም አቀፍ መገናኛ ብዙሃንም ከሁኔታዎች መቀዝቀዝ ጋር በተያያዘ በጉዳዩ ላይ የሚሰጡትም ሽፋን ቀዝቅዟል። ....በየአካባቢው የሚመለመለው ወደ ዘማችና መደበኛ ሠራዊት ግን አሁንም በመትመም ላይ ይገኛል። ባለፈው ቅዳሜ ከአ/አበባ ከተማ ወጣት ተመልማዮች ወደ ማሰልጠኛ ተንቀሳቅሰዋል። እነዚህ ወጣቶች ጐጃም ውስጥ በሚገኘው ብርዝ ሸለቆ ሳይገቡ እንደማይቀር ተገምቷል። በወዲያኛውም ቅዳሜ ከ10 አውቶብስ በላይ ወታደራዊ ዩኒፎርም የለበሱ ወታደሮች በዚህ የጐጃም ጐንደር መስመር አ/አበባን ከተማ በመልቀቃቸው በሁመራ አቅጣጫ ሻዕቢያ የሚሰነዝረውን ጥቃት ለመከላከል የተሰለፈውን የመከላከያ ኃይል ቁጥር እንዳበራከተው ይነገራል።</p>

<p>ከአ/አበባ የተንቀሳቀሱት ወጣቶችን መጠነኛ ስልጠና ወስደው ለዚህ ኃይል በደጀንነት በኋላም በአጋርነት ይሰለፋሉ ተብሎ ይጠበቃል።</p>


<p class="align-center"><a href="/Gazettas/Ethiop/info/Ethiop.sera.html">ከኢትዮጵ ሐምሌ 1 ቀን 1990</a></p>

</body>
</html>
