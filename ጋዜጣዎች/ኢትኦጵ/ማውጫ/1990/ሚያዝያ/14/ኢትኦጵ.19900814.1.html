<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሮፌሰር አሥራት የመዳን ተስፋ አጠራጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline"> ውጭ ሄደው ካልታከሙ</span></h3>
<h1 class="align-center"> የፕሮፌሰር አሥራት የመዳን ተስፋ አጠራጥሯል</h1>
<h2> «ቀኝ ዓይናቸው አያይም፣ መናገርም እየከበዳቸው ነው»</h2>
 
<p>ዕውቁ የሕዝብ ባለሙያና የመአሕድ ፕሬዝዳንት ፕሮፌሰር አሥራት ወልደየስ አንድ ዓይናቸው ማየት ሲሳነው፣ በተደራረበባቸው ሕመም ሳቢያ መናገርም እንደቸገራቸው ከጄኔቭ ተገለጠ የስዊድን ባለሥልጣናትም የፕሮፌሰሩ ጉዳይ እንዳሳሰባቸው መናገራቸው ተዘግቧል። </p>

<p>በስዊዘርላንድ የሚገኘው የመአህድ የድጋፍ ኮሚቴ የፕሮፌሠር አሥራትን ጤንነት በተመለከተ ባወጣው መግለጫ ታዋቂው የህዝብና ባለሙያ ከ1986 ጀምሮ በእሥር ላይ መሆናቸውን አስታውሶ፣ ፕሮፌሰር አሥራት እንደተቃዋሚ መሪነታቸው ከእሥር እንዲለቀቁ በብሔራዊና በዓለም አቀፍ ድርጅቶች ተደጋጋሚ አቤቱታ የቀረበ ቢሆንም ሰሚ ጠፍቶ አሁንም በእስር ላይ በመሳቀቅ ላይ ናቸው ሲል ገልጧል።</p>

<p>ዓለም አቀፍ የሰብአዊ መብት ተሟጋች «አምነስቲ ኢንተርናሽናል» ጭምር የሕሊና እስረኛነታቸውን የመሰከረላቸው መሆኑንም መግለጫው አስታውሷል።</p>

<p>ፕሮፌሰር አሥራት የጤንነታቸው ጉዳይ እያሽቆለቆለ ሄዶ በመጨረሻ አሳሳቢ ደረጃ ላይ እስኪደርስ ድረስ ትኩረት ተነፍገው መቆየታቸውንና በመጨረሻም ወደ ጥቁር አንበሳ ሆስፒታል መወሰዳቸውን ገልጧል። ፕሮፌሰር አሥራት ምንም እንኳን ሕክምና ወደሚሰጥበት ቦታ ቢደርሱም ሕመማቸው በመጥናቱ በሃገር ውስጥ ካለው የህክምና ደረጃ አኳያ የሚድኑ መስሎ አይታይም ሲል ሥጋቱን አስፍሯል። መግለጫው የሆስፒታል ምንጮችን ጠቅሶ እንዳብራራው ፕሮፌሰር አሥራት ቀኝ ዓይናቸው አያይም፣ የስኳርና የልብ በሽታቸው አስደንጋጭ ደረጃ ላይ ደርሷል እንደልብ መናገር እንደሚቸግራቸውም አስፍሯል። በመጨረሻም ቀና አመለካከት ያላቸው ሰዎች ሁሉ እኒህ የተከበሩ አዛውንት ከሰብአዊነት አኳያ ከእሥር ተለቀው ሕይወታቸውን በሰላም በጓደኞቻቸውና በቤተሰቦቻቸው እንክብካቤ ያሳልፉ ዘንድ የመንግሥት ባለሥልጣናትን ያነጋግሩለት ዘንድ ጠይቋል።</p>

<p>ይህ በእንዲህ እንዳለ በአውሮፓ የመአሕድ የድጋፍ ኮሚቴዎች አስተባባሪ ቦርድ ሊ/መንበር በዶ/ር ታደሰ ዋለ የተመራ ልዑካን ቡድን በኢትዮጵያ ወቅታዊ የፖለቲካ ሁኔታ ጋር ውይይት ማድረጉንና በውይይቱም ውስጥ የፕሮፌሰር ጤንነት ጉዳይ መወሳቱን የድርጅቱ ልሣን ዘግቧል።</p>

<p>ባለፈው ሣምንት የወጣው የመአሕድ ልሣን እንደዘገበው ከሆነየመአሕድ ባለሥልጣናት የተወያዩት ከስዊድን የውጭ ጉዳይ ሚኒስቴር የአፍሪካ ክፍል ኃላፊ ጋር ሲሆን በዚሁ ውይይት የፕሮፌሰር አሥራት ጤንነት መታወክና መፈወስ ያለመቻል እነዚህን ባለሥልጣናት እንዳሳሰባቸው ከድርጅቱ ልሣን ዘገባ መረዳት ተችሏል።</p>

<p>የ70 ዓመቱ አዛውንትና ታዋቂው የቀዶ ሕክምና ባለሙያ ፕሮፌሰር አሥራት ወልደየስ ሰኔ 10/1986 የሁለት ዓመት እሥራት ተፈርዶባቸው ከርቸሌ የወረዱ ሲሆን ከዚያም በሌላ ተመሳሳይ ክስ ተጨማሪ ሶስት ዓመት የተፈረደባቸው መሆኑ ይታወሳል፣ ፍ/ቤት በመድፈርም 10 ቀናት ተፈርዶባቸዋል። በአጠቃላይ በአሁኑ ወቅት የ5 ዓመት ከ10 ቀናት ፍርደኛ ሲሆኑ ከዚህም በተጨማሪ በሌላ ተመሳሳይ ክስ ከሌሎች አባላት ጋር ፍ/ቤት በመመላለስ ላይ ይገኛል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዚያ 7 ቀን 1990</a></p>




</body>
</html>