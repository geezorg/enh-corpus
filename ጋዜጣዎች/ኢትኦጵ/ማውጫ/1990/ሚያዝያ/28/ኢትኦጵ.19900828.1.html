<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/አስራትን ለማስፈታት በአ/አበባ ሕዝባዊ ስብሰባ ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ፕ/አስራትን ለማስፈታት በአ/አበባ ሕዝባዊ ስብሰባ ይደረጋል</h1>

 
<p>ከሰኔ 1986 ጀምሮ በአ/አበባ ወህኒ ቤት በእሥር ላይ የሚገኙት እውቁ የሕክምና ባለሙያ ፕ/አስራት ወልደየስ ጤንነታቸው እጅጉን አሳሳቢ ደረጃ ላይ በመድረሱ ከእሥር እንዲፈቱ ግፊት ከየአቅጣጫው በቀጠለበት በአሁኑ ወቅት በአ/አበባም ሕዝባዊ ስብሰባ ሊደረግላቸው መሆኑ ተገልጿል።</p>

<p>በስኳር በሽታ፣ በደም ግፊት፣ በልብ ድካም በሽታ በመሰቃየት ላይ የሚገኙት ፕ/አስራት ወልደየስ ዓይኖቻቸው ማየት የተሳናቸው ሲሆን እጆቻቸውም መሥራት እንደማይችሉ ተገልጿል። ከዚህ በተጨማሪ ለመናገር ጭምር ከማይችሉበትና በአጠቃላይ በሕይወት የመቆየታቸው ጉዳይ አጠራጣሪ ደረጃ ላይ መድረሱን የሆስፒታል ምንጮችን የጠቀሱ ዘገባዎች ይፋ በማድረግ ላይ ናቸው።</p>

<p>በ70 ዓመታቸው እንዲህ ያለ አስከፊ ሁኔታ ላይ የሚገኙትን አንጋፋና ስመጥር የሕክምና ባለሙያ ሕይወት ለማትረፍ ስልጣን ያለው ያለው የኢሕአዴግ መንግሥት ትብብር አድርጐ ውጪ ሄደው የተሻለ ሕክምና እንዲያገኙ ለባለስልጣናቱ የተማጽኖ ጥያቄዎች በብዛት ከውጭ ሲቀርቡ ቆይተዋል።</p>

<p>ይህንኑ በመከተል በአ/አበባ የመዐሕድ ጽ/ቤት በቅርቡ ሕዝባዊ ስብሰባ የሚጠራ መሆኑን አሳውቋል። «የኢትዮጵያ ሕዝብ ሆይ የእኚህን ኢትዮጵያውያዊ ሣይንቲስት ሕይወት ለማትረፍ የእሥር ጊዜያቸውን የፈፀሙና በግፍ ታስረው የሚገኙትን የኢትዮጵያ ብርቅዬ ልጅ የዘመናችን ሰላማዊ የአንድነት ታጋይ በነፃ ተለቀው በቂ ሕክምና በሚያገኙበት ቦታ ታክመው የመዳን ሰብአዊ መብታቸው እንዲጠበቅ በቅርቡ በምንጠራው ሕዝባዊ ስብሰባ ላይ ይህንኑ ግፍ ለመቃወም ከጐናችን ቆማችሁ ድጋፋችሁን እንድትሰጡን የሕይወት አድን ጥሪያችንን እናስተላልፋለን።» ሲል ለአ/አበባ ሕዝብ ጥሪውን አስተላልፏል።</p>

<p>ፕሮፌሰር አሥራት ወ/የስ ጦርነት በማነሳሳት ወንጀል ሰኔ 10/86 የሁለት ዓመት እሥራት ከተፈረደባቸው በኋላ በሌላ ተመሳሳይ ወንጀል 3 ዓመት ተጨምሮባቸዋል። ፍ/ቤት በመድፈር ከተቀጡት 10 ቀናት ጋር በአጠቃላይ የ5 ዓመት ከ10 ቀናት ፍርደኛ ናቸው።</p>

<p>በኢትዮጵያ ወንጀለኛ መቅጫ ሕግ መሠረት ከዚህ ውስጥ መታሰር የሚገባቸው አንድ ሶስተኛውን ማለትም 40 ወራት ከሶስት ቀናት ብቻ ሲሆን ርሳቸው ግን እስከዛሬዋ ዕለት 46 ወራት ከ18 ቀናት ታስረዋል። ፕሮፌሰር አሥራት በሌላ ተጨማሪ ክስ ፍ/ቤት በመመላለስ ላይ መሆናቸውም ይታወቃል።</p>

<p>ፕ/አስራት ያሉበትን አስከፊና አሳሳቢ ሁኔታ ሕዝቡ ይረዳው ዘንድ የመላው አማራ ሕዝብ ድርጅት ያደረገው እንቅስቃሴ ደካማና ከቁጥር የማይገባ መሆኑን ብዙዎች በቁጭት የሚናገሩት ነው። ፕሮፌሰር አስራትን ለማስፈታት ከየአቅጣጫው የሚመጣውን ተማጽኖ የኢሕአዴግ ባለስልጣናት በቸልታ ማሰለፉን ከቀጠሉና የፕሮፌሰሩ ሕይወት ካለፈ በአማራ እና በትግራይ ሕዝብ መካከል ወቅት የማይሽረው ቅራኔ ጥሎ ሊያልፍ እንደሚችል የሚያሳስቡ ወገኖች አሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 28 ቀን 1990</a></p>




</body>
</html>