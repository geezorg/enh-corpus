<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡነ ጳውሎስ የሾሟቸው ሶስት ጳጳሳት ገና ቦታ እየተፈለገላቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> አቡነ ጳውሎስ የሾሟቸው ሶስት ጳጳሳት ገና ቦታ እየተፈለገላቸው ነው</h1>

 
<p>የኢትዮጵያ ኦርቶዶክስ ቤተክርስቲያን ፓትሪያርክ አቡ ነ ጳውሎስ በቅርቡ የትውልድ ቀያቸው ወደሆነችው ትግራይ ሶስት ጳጳሳትን ሾመው መላካችው ከፍተኛ ተቃውሞ ስለቀሰቀሰ የተሰየሙትን ጳጳሳት ወደ ደቡብ ለመላክ እየተመከረበት መሆኑን የውስጥ አዋቂ ምንጮች በተለይ ለኢትኦጵ ገልፀዋል።</p>

<p>የኢትዮጵያ ኦርቶዶክስ ቤተክርስቲያን በየሀገረ ስብከቱ እስከአሁን ድረስ ጳጳሳት የምትሾመው በደርግ ዘመን ተዋቅሮ በነበረው የክሎች መስተዳደር ሲሆን በዚህም መሠረት ትግራይ ላይ ሲሾም የነበረው አንድ ጳጳስ ብቻ ነበር።</p>

<p>ሆኖም ፓትሪያርኩ ከፍተኛ ሚና ተጫውተበታል በሚባልለት ሂደት ትግራይ ከሌሎች ክልሎች ተነጥላ ተጨማሪ ሶስት ጳጳሳት እንዲሰየምላት ተደርጓል።</p>

<p>ይህ ድርጊት በትግራይም ሆነ በሌሎች የሃገሪቱ ሃገረ ስብከቶችና ምዕመናን ዘንድ ጳጳሱ ላይ ተቃውሞና ጉምጉምታ ቀስቅሶባቸዋል። ሶስት ተጨማሪ ጳጳሳት በተጨመረላት ትግራይ ድርጊቱ ከፍተኛ ተቃውሞ የቀሰቀስ ሲሆን በረጅም ጊዜ ተሞክሮ ሕወሓትን በቀጥታም ሆነ በተዘዋዋሪ መጋፈጥ አደገኛ መሆኑን የሚናገረው የትግራይ ህዝብ ያለወትሮው ለክልሉ ባለሥልጣናትና እዚህ አዲስ አበባ ላሉት ጠቅላይ ሚኒስትር መለስ በሚጽፈው ደብዳቤ አቡነ ጳውሎስ «ትግራይን ለመከፋፈል ከሚያደርጉት ጥረት ካልተቆጠቡ የሕዝብ ፀጥታ ሊታወክ ይችላል።» በማለት «ድፍረት የተሞላበት» /አንድ የፖለቲካ ታዛቢ እንዳስቀመጠው/ ማስጠንቀቂያ በማስተላለፍ ላይ ይገኛል።</p>

<p>በአንፃሩ ከትግራይ ውጭ ባሉ ሃገረ ስብከቶች የአቡኑ የትውልድ ክ/ሃገር በተናጠል 3 ጳጳሳት እንደጨመሩላት የተወሰነው ከአቡኑ ፓትሪያርክነት ዘመን ጀምሮ በቤተክርስቲያኗ ውስጥ ከጊዜ ወደ ጊዜ እየተጋነነ በመምጣት ላይ ነው የሚባለውን «የትግራይ ካህናት» እና ተሰሚነት ይበልጥ ለማጠናከር እንደተወሰደ እርምጃ ተቆጥሯል።</p>

<p>ውስጥ አዋቂ ምንጮች እንደሚሉት ከሆነ ፓትሪያርኩ በትግራይ ውስጥ የተቀሰቀሰውን ተቃውሞ የክልሉ ካሕናት ኋላቀርነት ነፀብራቅ ነው ብለው ያምናሉ።</p>

<p>ፓትሪያርኩ በግልፅ አይናገሩት እንጂ የኦርቶዶክስ ቤተክርስቲያኗ ውስጥ «ቁመቷን የሚመጥን ተሰሚነት» የላትም የሚል አቋም እንዳላቸው የቤተክርስቲያኗን የውስጥ ጉዳይ በቅርብ የሚከታተሉ ታዛቢዎች ይናገራሉ።</p>

<p>በዚህም መሠረት ቁልፍ ቦታዎች ላይ የትግራይ ተወላጆች እንዲቀመጡ መደረጉ የሚታወስ ነው።</p>

<p>የፓትርያርኩ ደጋፊዎች ትግሬዎች ቁልፍ ቦታዎች ላይ መቀመጣቸው ሊያስገርም አይገባም የሚሉ የቤ/ክህነት የቅርብ ሰዎች ለዚህም የሚያቀርቡት ማስረጃ የቤተክርስቲያኗ መጀመሪያ ኢትዮጵያዊ ፓትርያርክ የነበሩት አቡነ ባስሊዮስ በነበሩበት ጊዜ ጀምሮ ካህናት በቤተክርስቲያኗ መዋቅር ላይ ከድርሻቸው በላይ ያገኙ እንደነበር ይናገራሉ። እንዲሁም በአቡነ ቴዎፍሎስ ተክለሃይማኖት ፓትርያርክነት ዘመንም የጐጃም ካሕናት የጐላ ሚና እንደነበራቸው እያስታወሱ በአቡነ መርቆርዮስ ዘመንም ቤተክርስቲያኗ ውስጥ የጐንደር ቀሳውስት የተጋነነ ሚና እንደነበራችው ይናገራሉ። ሆኖም የአሁኑ ግን እጅግ የበዛና የተጋነነ መሆኑን ያሰምሩበታል።</p>

<p>ዶ/ር አቡነ ጳውሎስ በሃገር አቀፍ በተዋቀረው ቤተክህነት ውስጥ የትግሬዎች ሚናን ለማጐልበት ይጣሩ እንጂ ይህ ድጊታቸው በትግራይ ውስጥ በእጅጉ ይፈልጉታል የሚባለውን ፍፁም ድጋፍ ሊያስገኝላቸው አልቻሉም። ይህ ሁኔታ በጣም እንደሚያሳዝናቸውም ለቤተክህነቱ ቅርበት ያላቸው ምንጮች ይናገራሉ።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ሚያዝያ 7 ቀን 1990</a></p>


</body>
</html>	





