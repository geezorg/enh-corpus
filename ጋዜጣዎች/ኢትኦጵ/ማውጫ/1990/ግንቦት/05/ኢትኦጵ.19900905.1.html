<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ታዬ ውሳኔ የሚያገኙበት ጊዜ ተቃረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"><span class="underline">ዶ/ር ታዬ ውሳኔ የሚያገኙበት ጊዜ ተቃረበ</span></h1>
<h2 class="align-center">ከነገ ወዲያ ፍ/ቤት ይቀርባሉ</h2>
 
<p>ከመጋቢት 1988 ጀምሮ በእስር ላይ የሚገኙት የኢትዮጵያ መምሕራን ማሕበር ፕሬዝዳንት ዶ/ር ታዬ ወ/ሰማያት ውሳኔ የሚያገኙበት ጊዜ እየተቃረበ መምጣቱንና ማስረጃ አቅርበው ማጠናቀቃቸውን ከቅርብ ምንጮች የተገኘ ዜና ያስረዳል።</p>

<p>የኢትዮጵያ መምሕራን ማሕበር ፕሬዝዳንት ዶ/ር ታዬ ወ/ሰማያት እንዲሁም የአባት መምህራን ፕሬዝዳንት ዶ/ር ከበደ ደስታ ከሌሎች አራት አባሪዎች ጋር ሐምሌ 30/1988 በፌዴራሉ ከፍተኛ ፍ/ቤት ክስ እንደተመሠረተባቸው ይታወቃል። በዚህ በፌዴራሉ ከፍተኛ ፍ/ቤት ሁለተኛ ወንጀል ችሎት የተመሰረተባቸው የእገታ፣ አደጋ የመጣል፣ የመግደል ሙከራና ሕገ-ወጥ ድርጅት የማቋቋም ክስ አቃቤ ሕግ ማስረጃዬ ናቸው ያላቸውን አቅርቦ በመጠናቀቁ እና ዶ/ር ታዬ የመከላከያ ማስረጃዎቻቸውን በማገባደድ ላይ መሆናቸውን በተለይም ዶ/ር ታዬ ሙሉ በሙሉ ማጠናቀቃቸውን የቅርብ ምንጮቹ ይገልፃሉ።</p>

<p>አቃቤ ሕግ በአሜሪካ የእርዳታ ድርጅት /ዩ.ኤስ.ኤይድ/ ላይ በተጣለው አደጋ፣ በአ/አበባ በጣሊያን ቱሪስቶች ተፈፀመ ስለተባለው የእገታ እርምጃ በተመለከተ ያቀረበውን ማስረጃ ዶ/ር ታዬን የማይመለከት ነው በማለት የፌዴራሉ ከፍተኛ ፍ/ቤት ሁለተኛ ወንጀል ችሎት ውድቅ በማድረጉ፣ ዶ/ር ታዬ ራሳቸውን የሚከላከሉት ሕገ-ወጥ ድርጅት አቋቋሙ መባላቸውን በተመለከተ ብቻ ነው።</p>

<p>በዚህም መሠረት ዶ/ር ታዬ ወ/ሰማያት ፍ/ቤቱ እንዲከላከሉ ብይን በሰጠበት ሕገ-ወጥ ድርጅት የማቋቋም ጉዳይ ሕገ-ወጥ የፖለቲካ ድርጅት ሣይሆን አባት መምህራን የሚታቀፉበትን ፕሮጀክት የመንደፍ እንቅስቃሴ እንደነበር የምስል /ቪዲዮ/ና የሰው ምስክር ለፍ/ቤቱ ለማቅረብ አስመዝግበዋል። ግዮን ሆቴልን ጨምሮ በተለያዩ ሥፍራዎች ተደረጉ የተባሉት ስብሰባዎችና ከዚህም ጋር ተያይዘው ተዋጡ የተባሉት ገንዘቦች ለአባት መምህራን እንደነበር የአባት መምህራን ገንዘብ ያዥ ደረሰኞችን ጭምር ይዘው ለፍ/ቤት የምስክርነት ቃላቸውን መስጠታቸውን የቅርብ ምንጮቹ ያብራራሉ። የቪዲዮ /ምስል/ ማስረጃው ስለመቅረብ አለመቅረቡ በተጨባጭ ባይታወቅም ይህ የምስል ማስረጃ ሕገ-ወጥ የፖለቲካ ድርጅት ሴራዎች ተጠነሰሱባቸው በተባሉት ሆቴሎች የተደረጉት ስብሰባዎች አባት መምህራንን ማቋቋም የሚቻልበት ሁኔታ ላይ ብቻ ውይይቶች መደረጋቸውን የሚያሳዩ ናቸው ተብሏል።</p>

<p>እንደቅርብ ምንጮቹ ገለፃ ከሆነ ዶ/ር ታዬን ጨምሮ የመጀመሪያዎቹ አራት ተከሳሾች የመከላከያ ማስረጃቸውን አቅርበው በመጨረሳቸው ከነገ በስቲያ የመከላከያ ማስረጃቸውን ለፍ/ቤት የሚያቀርቡት 5ኛና 6ኛ ተከሳሾች ናቸው።</p>


<p>5ኛና 6ኛ ተከሳሾች ታለጌታና ጫኔ ሲሆኑ በተለይም ታለጌታ መርካቶ ጣና ገበያ አዳራሽ አካባቢ እጅ እንዲሰጥ ሲጠየቅ አሻፈረኝ በማለት ፖሊስ ላይ ተኩሶ ካቆሰለ በኋላ መያዙን በተመለከተ አቃቤ ሕግ ማስረጃ ቢያቀርብበትም በተጠቀሰው ቀንና ሰዓት ጨርሶ አ/አበባ አለመሆኑና ዲላ እንደነበር፣ እንዲሁም ጣና ገበያ አዳራሽ አካባቢ እንዳልያዙት የሚያሳይ የሰው ምስክርነት በእለቱ እንዲሚያቀርብ ከምንጮቹ ማብራሪያ መረዳት ተችሏል። 6ኛው ተከሳሽ ጫኔም ከመኖሪያ ቤቱ ሣይሆን ከቤ/ክርስቲያን ከባለቤቱ ጋር ሲመጣ መንገድ ላይ መያዙን እንደሚያሰመሰክር ከምንጮቹ ማወቅ ተችሏል።</p>

<p>ከነገ በስቲያ ዓርብ ግንቦት 7/1990 በምሚሰየመው ችሎት የተጠቃሾቹ ተከሳሾች የመከላከያ ምስክሮች ቃል ተሰምቶ ከተጠናቀቀ ቀሪው የመፋረጃ ሃሳብ ከሁለቱም ወገን የሚቀርብበትና የመጨረሻው የፍ/ቤቱ ውሳኔ የሚደመጥበት ብቻ ይሆናል።</p>

<p>በዚህ ዓመት መጨረሻ ሐምሌ ወር ወይንም በሚቀጥለው ዓመት የመጀመሪያ ወራት እነ ዶ/ር ታዬ የመጨረሻ ውሳኔ ያገኛሉ ተብሎ ተገምቷል። ይሁን እንጂ የዶ/ር ታዬ ወ/ሰማያት ጠበቃ የሆኑት አቶ አበበ ወርቁ የፍትሕን ሙያ የሚያራክስ ተግባር ፈፅመዋል በሚል ከሌሎች በሳልና ሰፊ ልምድ ካላቸው ጠበቆች ጋር የጥብቅና ፈቃዳቸው መሠረዙ ቀጣዩን የዶ/ር ታዬን የክርክር ሂደት ማን? እንዴት? እንደሚቀጥለው ግራ የሚያጋባ ሆኗል።</p>

<p>ለዶ/ር ታዬ ወ/ሰማያት ጠበቃ ያቆመላቸው ዓለም አቀፉ የመምህራን ማሕበት /ኢዲኩዌሽን ኢንተርናሽናል/ (ኤ.እ) ሙሉ ክፍያውን አስቀድሞ በመፈፀሙና አቶ አበበ ወርቁም ጥብቅናውን ያቆሙት በፈቃዳቸው ሣይሆን በእገዳ በመሆኑ ለጠበቃ መግዣ ተጨማሪ ወጪ የሚጠይቅ ከመሆኑም ባሻገር ነገሩን ከሥር ጀምሮ እንደያዙት አበበ ወርቁ መሐል ላይ የሚጀምር ጠበቃ ውጤታማነትም የዶ/ር ታዬ ደጋፊዎችን አጠራጥሯል። አቶ አበበ ወርቁ ከዶ/ር ታዬ ሌላ የራሱ የሙያ ማሕበሩ ከተለጣፊ ማሕበሩ ጋር በፍርድ ቤት ለጀመረው ክርክር በጥብቅና እየሰሩ የሚገኙ ችሎታቸውን ያስመሰከሩ በሣልና ሰፊ ልምድ ያላቸው ጠበቃ መሆናቸው ይነገርላቸዋል።</p>

<p>በሌላም በኩል ባለፈው ሳምንት ማብቂያ ላይ የወጡ ታማኝ የዜና ምንጮች እንዳረጋገጡት የአቶ አበበ ወርቁና የሌሎች የታገዱ ጠበቆች የጥብቅና ፈቃድ በቅድመ ሁኔታ እንዲመለስ ፍትህ ሚ/ሩ በማዘዛቸው የዶ/ር ታዬን ጉዳይ ራሳቸው አቶ አበበ እንደሚቀጥሉት ይጠበቃል። ይህ በእንዲሁ እንዳለ የኢትዮጵያ መምህራን ማሕበር አምና ምሚያዚያ 30 በግፍ የወደቁትን የማሕበሩ ሥራ አስፈፃሚ አባል ሙት ዓመት አስቦ የዋለ ሲሆን ጠ/ሚ/ር መለስ ገዳዮችን ለፍርድ ያቀርቡ ዘንድ ጠይቀዋል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ ግንቦት 5 ቀን 1990</a></p>




</body>
</html>
