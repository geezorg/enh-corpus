<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ መለስ በግፊት ካምፓላ ደርሰው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> አቶ መለስ በግፊት ካምፓላ ደርሰው ተመለሱ</h1>
<h2 class="align-center"> የጀርመን ድምፅ አይሄዱም ብሎ ነበር</h2>

 
<p>የጀርመን ድምጽ ሬዲዮ መጋቢት 14 ቀን 1990 ዓ/ም የውጭ ጉዳይ ሚኒስቴር ምንጮችን ጠቅሶ ጠ/ሚ/ር መለስ ዜናዊ ክሊንተንን ለመገናኘት ወደ ካምፓላ እንደማይሄዱ በዓለም አቀፍ ደረጃ ዜናውን ካሰራጨው በኋላ አቶ መለስ ረቡዕ ማለዳ ወደ ካምፓላ ያመሩት በኡጋንዳው መሪ ዩዌሪ ሙሴቪኒ ውትወታ እንደነበር ዓለም አቀፍ የዜና አውታሮች ዘግበዋል /ኢትኦጵ ጋዜጣም የጀርመን ድምጽን በመጥቀስ አቶ መለስ ካምፓላ እንደማይሄዱ ባለፈው ሳምንት ዘግባ እንደነበር ይታወሳል/</p>

<p>የአሜሪካው ፕሬዝዳንት ቢል ክሊንተን በኡጋንዳ ጉብኝታቸው ወቅት በአፍሪካ ጉዳይ ላይ ለመምከር ከጠሯቸው የአስር ሃገራት መሪዎች አንዱ ጠ/ሚ/ር መለስ ዜናዊ ሲሆኑ እርሳቸውም የሚመሯት ሃገር የክሊንተን የጉብኝት ዝርዝር ውስጥ አለመግባቱ አበሳጭቷቸዋል። ካምፓላ ላለመሄድ ከወሰኑና ውጭ ጉዳይ ሚኒስትራቸውን መወከላቸው ውጭ ጉዳይ ሚኒስቴር አካባቢ ከተሰማ በኋላ በድንገት ሐሣባቸውን የቀየሩት ከኡጋንዳው መሪ ጉትጐታ ባሻገር በአማካሪዎቻቸውና በሌሎች ባለሥልጣናት ግፊት መሆኑ ይነገራል።</p>

<p>ጠ/ሚ/ሩ መለስ ዜናዊ ሐሣባቸውን ቀይረው ወደ ኡጋንዳ ካመሩ በኋላ ዮዌሪ ሙሴቪኒ ከቢል ክሊንተን በስተቀኝ አቶ መለስን በማስቀመጥና እርሳቸውም በግራ በኩል በመሆን ለመሸንገል የሞከሩበት ሁኔታም ተስተውሏል።</p>

<p>የአሜሪካ ውጭ ጉዳይ ሚንስቴር ሚስስ ኦልብራይት ባለፈው ሕዳር /1990 ኢትዮጵያን ጨምሮ የተለያዩ የአፍሪካ ሃገራትን በጐበኙበት ወቅት ክሊንተን በመጋቢው ወር ከሚጐበኟቸው የአፍሪካ ሃገራት አንዷ ኢትዮጵያ እንደምትሆን የተነገረ ቢሆንም ክሊንተን በመጨረሻ ሰዓት ባወጡት የጉዞ ፕሮግራም ኢትዮጵያን አለማካትተታቸው ከዴሞክራሲና ከሰብአዊ መብት ጋር የተያያዘ ጉዳይ መሆኑ በስፋት ከመንገሩ ባሻገር በጣሙን የታመነበት ጉዳይ ሆኗል።</p>

<p>በዓለም አቀፍ፣ በአሕጉር አቀፍ እንዲሁም በሃገር አቀፍ የሰብአዊ መብት ድርጅቶችና የሲቪክ ተቋማት በሰብአዊ መብት ድርጅቶችና የሲቪክ ተቋማት በሰብአዊ መብት ረገጣ የሚብጠለጠለው የኢሕአዴግ መንግሥት የዴሞክራሲ ምሰሶ የሆነውን ነጻ ፕሬስ በመፈታተን በዓለም ላይ ከሚጠቀሱ 10 ቀንደኛ የነጻ ፕሬስ ጠላቶች አንዱ የሆኑትንና ከአፍሪካ ከሳኒ አባቻ ቀጥሎ ጋዜጠኞችን በማዋከብ የሁለተኛ ደረጃ የጨበጡት መለስ ዜናዊ የሚመሩትን ሃገር ቢል ክሊንተን እንደማይጐበኙ ከመነሻውም ግልጽ ነበር የሚሊ ወገኖች እርምጃው ግን የኢሕአዴግ ባለሥልጣናትን ማስደንገጡን አስምረውበታል።</p>

<p>ፕሬዝዳንት ቢል ክሊንተን በአፍሪካ ለጉብኝት ሲነሱ ኢትዮዮጵያን አለማካታቸው በሃገሪቱ ያለው የሰብአዊ መብት ይዞታ አሳሳቢነት የወለደውና የተቃዋሚዎች ጩኸት የፈጠረው ነው ይባላል በሚል የመንግሥት ጋዜጠኞች ለአንድ የኢህአዴግ ባለሥልጣን ያቀረቡት ጥያቄ «ባዶ ወሬ ነው።» የሚል ምላሽ አግኝቷል።</p>

<p>እኚህ በአሜሪካ የኢሕአዴግ መንግሥት አምባሳደር የሆኑት ብርሃነ ገ/ክርስቶስ ከትናንት በስቲያ ሰኞ በኢትዮጵያ ቴሌቪዥን እንደተደመጡት ክሊንተን በአፍሪካ ካሉት 51 ሃገራት ስድስቱን ለመጐብኘት ሲወስኑ ኢትዮጵያን አለማካተታቸው እንደተባለው በተቃዋሚዎች ውትወታ እና በሰብአዊ መብት ይዞታ ሳይሆን የአሜሪካ መንግሥት ውሣኔ ነው በሚል ግራ የሚያጋባና የተውተፈተፈ ውሣኔ ከምን እንደሚመነጭ ለመረዳትና ለማስረዳት አለመሞከራቸው ወይንም በሚያስገምት መልኩ ሸፋፍኖ ለማለፍ መሞከራቸው እራሳቸውን ብቻ ሳይሆን አጠቃላይ መንግሥቱን ትዝብት ላይ የጣለ እንደሆነ ታዛቢዎች ይናገራሉ።</p>

<p>የኢሕአዴግ መንግሥት የአሜሪካ መንግሥትን የቅርብ ወዳጅ ከመሆኑም ባሻገር ኢትዮጵያ በሰው ዘር ምንጭነቷ ዓለም ባደነቀው ፀረ-ቅኝ አገዛዝ ተጋድሎው በሕዝብ ብዛቷ ከተጐበኙ ሃገራት ጋር መጐብኘት ብቻ ሳይሆን ግንባር ቀደሙን ስፍራ ትይዝ ነበር የሚሉ የፖለቲካ ምሁራን የክሊንተን ወደዚህ አለመምጣት በአጭሩ የኢሕአዴግ መንግሥት የሰብአዊ መብት ይዞታ አሳሳቢነት ነው።</p>

<p>ይህ በእንዲህ እንዳለ ፕሬዝዳንት ክሊንተን የአፍሪካ ጉብኝታቸውን በመቀጠል ከትንናት በስቲያ ቦትስዋና ጋብሮኒ ሲገቡ እንደተናገሩት ለአፍሪካ አዲስ ሬዲዮ ይጀመራል። በመጪው ግንቦት ይጀመራል የተባለው «ሬዲዮ ዲሞክራሲ ፎር አፍሪካ» በአህጉሪቱ የሰብአዊ መብትን ይዞታ የሚያበረታታና ነፃ ኢንፎርሜሽን የሚሰጥ ነው ተብሏል።</p>


<p class="align-center"><a href="/Gazettas/Ethiop/info/Ethiop.sera.html">ከኢትኦጵ መጋቢት 23 ቀን 1990</a></p>


</body>
</html>	
