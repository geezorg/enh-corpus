<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="ti">
<head>
 <meta http-equiv="content-type" content="application/xhtml+xml; charset=utf-8"/>
 <title>ሓንቲ ኤርትራዊትን ብርክት ዝበሉ ኢትዮጵያያንን ብሻዕቢያ ተቐቲሎም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ሓንቲ ኤርትራዊትን ብርክት ዝበሉ ኢትዮጵያያንን ብሻዕቢያ ተቐቲሎም</h1>

 
<p>ሰራዊት መንግስቲ ሻዕቢያ ሓንቲ ኤርትራዊትን ብርክት ዝበሉ ኢትዮጵያውያንን ሰላማውያን ሰባት ዝቐተለ እንትኸውን ካልኦት ብርክት ዝበሉ ገባራት ድማ ብጥይት ከምዘቑሰሎምን ከምዝኣሰሮምን ተሓቢሩ።</p>

<p>ኣቦ መንበር ወረዳ ጉሎመዳ ብፃይ ምሩፅ ፍስሃየ ንወኪል ጋዜጣና ኣብ ዝሃቦ መብርሂ ኣብቲ ሰራዊት ሻዕቢያ ዝተቆፃፀርዎ ከባብታት ወረዳ ጉሎመኽዳ ብርክት ዝበሉ ኢትዮጵያውያን ብመንግስቲ ሻዕቢያ ከምዝተቐተሉ፣ ከምዝቖሰሉን ከምዝተኣሰሩን ገሊፁ።</p>

<p>እቲ ብመንግስቲ ሻዕቢያ ኣብ ሰላማዊ ህዝቢ ዝፍፀም ዘሎ ግፍዕታት ምዝርዛሩ ኣፀጋሚ'ዩ ዝበለ ብፃይ ምሩፅ ኣብ ጣብያ ኣዲስ ተስፋ ኣብ ቁሽት ሊጋት ጥራሕ እኳ 4 ሰባት ከምዝተቐተሉ ሓቢሩ። ኣብ ከተማ ዛላንበሳ ዝነባርነታ ሓንቲ ኤርትራዊት'ውን ምስ ህዝብና ተፋቒራ ብምንባራ ጥራሕ ብሻዕቢያ ከምዝተቐተለት ኣረዲኡ። መንግስቲ ሻዕቢያ ነቶም ገባራት ንምንታይ ከምዝቐትሎም፣ ከምዘቑስሎምን ከምዝኣስሮምን ብፃይ ምሩፅ ተሓቲቱ እንትምልስ ምኽንያት እቲ ቅትለትን ግፍዕን ንህዝብና ንምብራስ እኳ እንተኾነ እቲ ዝጥቀምሉ ምኽንያት ግና ውፁ ናብ ኤርትራ እተው እንትብልዎም እቶም ገባራት ድማ ናብ ኤርትራ ኣይንኸይድን ደቅና ናብ ዝኸድዎ ኢናንኸይድ እንትብልዎም ከምዝኾነ ኣብሪሁ።</p>

<p>ሰራዊት መንግስቲ ሻዕቢያ ብዘይካ እቶም ዝቐተሎምን ዘቑሰሎምን ገባራት ንብዙሓት ከምዝኣሰረ ዝሓበረ ብፃይ ምሩፅ ብፍላይ ኣብ ከባቢ ሰንዓፈ ይነብሩ ዝነበሩ ኢትዮጵያውያን ብምልኦም ካብቲ ቦታ ገፊፎም ብምወሳድ ኣብ ከባቢ ዓዲ ቀይሕን ደቀምሓረን ኣሲሮም የሳቕይዎም ከምዘለዉ ካብኡ ጠፊኦም ዝመፅኡ 6 ኢትዮጵያውያን ዝሃብዎ ሓበሬታ ብምጥቃስ ገሊፁ።</p>

<p>ብዘይካ እዙይ ህዝቢ ንብዙሕ ዓመታት ሓብሒቡ /ተኸናኺኑ/ ዘጥረዩም ኣግራባትን ጥሪትን ከምዝወረርዎን ኣብ ግራውቱ ነቶጉቲ ብምቕባር ክሃልቕ ኣብ ርእሲ ምግባሮም ኣብ ቀፅሪ ኣብያተክርስትያናት ዱፋዕ ብምስራሕ ህዝቢ ከይግልገል ከምዝኸልከልዎ ተፈሊጡኣሎ። ሰራዊት ሻዕቢያ ኣብ ህዝብና ዝፍፅምዎ ዘለዉ ሰፍ ዘይብል ግፍዕታት ምዝርዛሩ ኣፀጋሚ'ዩ ዝበለ ብፃይ ምሩፅ ፍስሃየ በብመዓልቱ ኣብ ሕድሕድ ቁሸት ካብ 3-5 ሰብ ከምዝመውትን ከምዝቖስልን ወሲኹ ሓቢሩ።</p>


<p class="align-center"><a href="/Gazettas/Woine/info/Woine.sera.html"> ከወይን ሓምለ 8 1990</a></p>

</body>
</html>	





