<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፊንፊኔ ላይ የተላለፈው ውሳኔ ተቃውሞ እያስነሳ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በፊንፊኔ ላይ የተላለፈው ውሳኔ ተቃውሞ እያስነሳ ነው</h1>


<p>ሐምሌ 5 ቀን በኦሮሞ ሕዝብ ዘንድ የሐዘን ቀን ሆኖ እንዲታሰብ አንጋፋው የመጫና ቱለማ የልማትና የመረዳጃ ማህበር ጠየቀ። የኦሮሚያ ክልላዊ መንግሥት ርዕሰ ከተማ ከፊንፊኔ ወደአዳማ እንዲዘዋወር የኦሮሚያ ምክር ቤት 9ኛ መደበኛ ጉባዔ ውሳኔ ያስተላለፈበት ሐምሌ 5 ቀን ይህ ውሳኔ እስከሚሽርበት ጊዜ ድረስ ቀኑ ብሔራዊ የኦሮሞ ሕዝብ የሐዘን ዕለት ሆኖ እንዲታሰብ በመጠየቅ የተቃውሞ መግለጫ ያወጣው የመጫና ቱለማ ማህበር ውሳኔው ፍትሀዊም ህጋዊም አይደለም በማለት ይኮንናል።</p>

<p>ይህ የክልሉ ምክር ቤት ውሳኔ የኢፌድሪን ህገ መንግሥት የሻረና የኦሮሚያም ህገ መንግሥት የክልሉ ም/ቤት ዋና ከተማውን እንዲሰይም ስልጣን ያልሰጠ መሆኑን ይገልጣል። መግለጫው በማያያዝም ውሳኔው ሁኔታዎችን ወደከፋና ወደማይታወቅ ቅራኔ እንደሚወስድ በመግለጽ ኦሮሚያ በፊንፊኔ ላይ ያላትን ባለመብትነት ማሳጣት ኦሮሚያን የሚከፋፍል እንደሆነ ያመለክታል።</p>

<p>የኦሮሚያ ም/ቤት የሚወክለው ኦሮሚያንና ኦሮሞን ሆኖ ሳለ የኦሮሚያን ሉዓላዊነት የሚፃረር ውሳኔ ማሳለፉ ህጋዊ ድጋፍ የሌለው መሆኑን መግለጫው ያመለክታል። በመጨረሻም መግለጫው የኦሮሚያ ም/ቤት አስቸኳይ ስብሰባ ጠርቶ ይህን ያሳለፈውን ውሳኔውን እንዲያነሳ በመጠየቅ የፌዴራል መንግሥቱም በኦሮሚያ ም/ቤት ውሳኔ አዳማ የኦሮሚያ ዋና ከተማ እንድትሆን መደረጉ የፌዴራሉን ህገ መንግሥት የሚቃረን ስለሆነ አግባብና ሥልጣን ያለው አካል ውሳኔውን እንዲያግድ በመጠየቅ ፊንፊኔ ለዘለዓለም የኦሮሚያ ዋና ከተማ ትሆናለች ሲል ደምድሟል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ሐምሌ 14 ቀን 1992</a></p>

</body>
</html>	
