<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ መንግስታት ህብረት ረቂቅ ሰነድ ድጋፍ አገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአፍሪካ መንግስታት ህብረት ረቂቅ ሰነድ ድጋፍ አገኘ</h1>


<p>በቶጎ በተካሄደው 36ኛው የአአድ መሪዎች ጉባዔ የአፍሪካ መንግስታት ኅብረት እንዲፈጠር የረቀቀውን ሰነድ ከፍተኛ ድጋፍ ማግኘቱ ታወቀ። ከ30 የሚበልጡ የአፍሪካ መሪዎች የደገፉት ይህ ሰነድ ከአአድ አባል መንግስታት በሁለት ሶስተኛው መፅደቅ ይኖርበታል።</p>

<p>በአውሮፓ መንግስታት ኅብረት ምሳሌነት የተዋቀረው ይህ ንድፍ አፍሪቃ አቀፍ ም/ቤት አህጉራዊ ባንክና ገንዘብ እንዲኖር ይጠይቃል። የህብረቱ መንግሥት ከእያንዳንዱ ሀገር መንግሥት የበለጠ ምን ያህል ስልጣን እንደሚኖረው ባይታወቅም ሃሳቡን ያቀረቡት የሊቢያው መሪ መሐመድ ጋዳፊ አፍሪካ በእኩልነት ከምዕራባውያን ጋር ለመደራደር ያስችላታል ይላሉ። ጋዳፊ አያይዘውም ቅኝ ገዢዎች ከ100 ዓመት በፊት ያሰመሩትን ድንበር መጣያው ጊዜ አሁን ነው ብለዋል።</p>

<p>ከትናንት ወዲያ ረቡዕ የተጠናቀቀው የአአድ መሪዎች ጉባዔ ባለፈው ዓመት በሊቢያ ሲርት ላይ ሲካሄድ የሊቢያው መሪ ሙዓመር ጋዳፊ ያቀረቡትን የአፍሪካ ኅብረት መንግሥት ጉዳይ በስፋት እንደተወያዩበት ያመለከተው ይህ ዜና ረቂቅ ሃሣቡ በቶጎ ሎሜ ከተሰበሰቡት 33 የአፍሪካ መንግስታት በ30ዎቹ ድጋፍ ያገኘ ሲሆን የአአድ አባል ከሆኑት 53 አገሮች በሁለት ሶስተኛው ድጋፍ መፅደቅ ያለበት ነው። በቶጎው ጉባዔ ላይ ካልተሳተፉት 20 አባል መንግስታት ምን ያህሉ ለዚህ ረቂቁ ሰነድ ድጋፍ እንደሚለግሱ ወደፊት የሚታወቅ ሲሆን በጉባዔው ላይ ከተሳተፉት 33 አገሮች 3ቱ የድጋፍ ድምፅ ነፍገዋል።</p>

<p>ይህ የአፍሪካ አንድነት ድርጅት የሚለውን ስያሜ ተወግዶ የአፍሪካ መንግስታት ኅብረት እንዲሰየም የአፍሪካ ፓርላማ የአፍሪካ የፍህት ፍርድ ቤት ማዕከላዊ ባንክ የኢንቨስትመንት ባንክ እንዲሁም የአፍሪካ ገንዘብ ድርጅት እንዲመሰረት ተተኩሮበታል። የሕብረቱ ዋና መ/ቤት አዲስ አበባ ላይ እንዲሆን በረቂቁ ላይ የተመለከተ ሲሆን በአፍሪካ ህብረት ምስረታና በሚኖረው ስልጣን ላይ በአንዳንድ መሪዎች የሃሳብ ልዩነቶች መከሰታቸው ተመልክቷል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ሐምሌ 7 ቀን 1992</a></p>

</body>
</html>	
