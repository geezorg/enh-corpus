<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በውጭ ሀገር ዜጋ የተጠለፈው ሕፃን ከ20 ዓመት በኋላ ወደ ሀገሩ ተመለሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በውጭ ሀገር ዜጋ የተጠለፈው ሕፃን ከ20 ዓመት በኋላ ወደ ሀገሩ ተመለሰ</h1>


<p>ገና የስድስት ዓመት ልጅ እያለ ከህፃናት ጓደኞቹ ጋር ከሚቦርቅበት ሜአ ሙዝ ሰጥቶ በጠለፌው የውጭ ሀገር ዜጋ ላለፉት 20 ዓመታት በውጭ ሃገር የኖረው ወጣት ቤተሰቦቹን ፍለጋ ወደ ነቀምቴ አቅንቷል። </p>

<p>ዴቪድ ስቴቨን የተባለው የኮትዴቭዋር ዜጋ ከ20 ዓመት በፊት ለሥራ ወደ ኢትዮጵያ በመጣበት ጊዜ ልጅ አልወለደም አሁንም ከ20 በኋላ ልጅ የለውም። ዋቅጅራ የተባለው ሕፃን ልጅ በነቀምቴ ከተማ የጨዋታ መስኮች ከሕፃናት ጓደኞቹ ጋር ይጫወታል። ስቴቨን ዋቅራን ጠርቶ ሙዝ ከሰጠው በኋላ መኪናው ውስጥ አስገብቶ ያፈተልካል። ዴቪድ ስቴቨን የተባለው ይህ ግለሰብ የሰረቀውን ሕፃን ይዞ ከኢትዮጵያ በመውጣት ቀድሞ አይቮሪኮስት ተብሎ በምትታወቀው የዛሬዋ ኮትዴቭዋር ልጁን ማሳደግ ይጀምራል።</p>

<p>ዋቅጅራ የሚለው የልጁ ስም ተቀየረና ኤሪክ ስቴቨን የሚል ስያሜ የተሰጠው ይህ ህፃን እንደ ማንኛውም የኮትዴቩዋር ዜጋ የአፍ መፍቻ ቋንቋን የነበረውን ኦሮምኛ በመተው ፈረንሳይኛን መማር መነጋገር መልመድ የግድ ነበርና እንዲያ ሆኖ ኖረ። ቀስ በቀስም ፍፁም ኮትዴቩዋሪ ሆኖ አደገና ዴቭድ ስቲቨን እውነተኛ አባቱ መሆኑን ብቻ በማወቅ ተማረ፣ ኖረ፣ አደገ።</p>

<p>አሁን የ26 ዓመት አፍላ ጎረምሳ የሆነው ኤሪክ ስቲቨን /ዋቅጅራ/ ከስድስት ዓመት በፊት ከፓሪስ ዩኒቨርስቲ የመጀመሪያ ዲግሪውን በማግኘት ማሊያ በሚባል የሁለተኛ ደረጃ ት/ቤት እዚያው ኮትዴቩዋር ውስጥ በመምህርነት ሙያ ላይ ተሰማርቶ እንደነበር ይናገራል።</p>

<p>የፖርቱጋል ተወላጅ ከሆነችው ባለቤቴ ሁለት ልጆች ወልጃለሁ የሚለው ኤሪክ ስቲቨን /ዋቅጅራ/ ጋር ቃለምልልስ ያደረገው የሰይፈነበልባል ጋዜጣ አዘጋጅ ታዲያ ዴቪድ ስቲቨን እንዴት አባትህ አለመሆኑን አወቅህ ብሎ ላቀረበለት ጥያቄ ወጣቱ ታሪኩን እንደሚከተለው ይተርክለታል።</p>

<p>በኮትዴቩዋር የሸማቂዎች ጥቃት የበርካታ ሰዎች ህይወት እየቀጠፈ መሆኑን በመግለጽ የዚህ አደጋ ሰለባ ከሆኑትና ከሠላማዊ ኑሮአቸው ከተፈናቀሉት አይቮሪያን መሐከል የርሱ ቤተሰቦች አንደኛዎቹ መሆናቸውን ያመለክታል። ባለቤቴ ሁለት ልጆቼን ይዛ ወደ ሀገሯ ፓርቱጋል ወደ ቤተሰቦቿ ሔዳለች እናቴ የምላት የአሳዳጊዬ ሚስትም ሁከቱን ፈርታ ወደ ሌላ አካባቢ ጥላን ሔዳለች።</p>

<p>በመጨረሻም እኔና አባቴ ዴቪድ ስቴቨን ብቻ በቤት ውስጥ ቀርተን እያለን አንድ ቀን አባቴም በሸማቂዎቹ ጥይት ተመታ። የአሳዛኙ ታሪክ ጅማሬ እዚህ ላይ ነው የሚለው ኤሪክ ስቴቨን /ዋቅጅራ/ አባቴ በጥይት ተመቶ ለመሞት እያጣጣረ ባለበት ሰዓት ሁሉንም በዝርዝር አወጋኝ።</p>

<p>እኔ አባትህ አይደለሁም አለኝ። ባለቤቴም እናትህ አይደለችም ሲል አረዳኝ። ያንተ ቤተሰቦች ኢትዮጵያ ውስጥ ይኖራሉ በወለጋ ነቀምቴ በሚገኘው የግብርና ሚ/ር መ/ቤት አባትህ የእንስሳት ሐኪም ነው። የአባትህ ስም ገረመው ይባላል። የእናትህ ስም አሰፉ ገለታ ትባላለች ሲል የወላጆቼን አድራሻና አጠቃላይ ታሪኩን ነግሮኝ አረፈ ሲል ያብራራል። ከዚያም የኮትዴቩዋር የፀጥታ ባለሥልጣናት አንተ የእኛ ዜጋ አይደለህም በማለት ደበደቡኝ። ወደ ሀገርህ ሂድ ሲሉም አስጠነቀቁኝ። ግራ ተጋብቼ በሀገሩ ላለው የኢትዮጵያ ኤምባሲ አመለከትኩኝ።</p>

<p>ኤምባሲውም የትራንስፖርት ትኬት ቆርጦ እስከ ኬንያ ሸኘኝ። ከኬንያ ደግሞ እስከ ሞያሌ በመኪና ተሸኘሁ። ከሞያሌ የተመድ የስደተኞች ኮሚሽን መኪና ተሳፍሬ እስከ ዝዋይ መጣልሁ አስቸጋሪው ጉዞ ከዚያ በኋላ ያለው ነው። አምስት ቀን ተጉዤ አዲስ አበባ ገባሁ የሚለን ኤሪክ ስቴቨን /ዋቅጅራ/ በተሰጠኝ አድራሻ ቤተሰቦቼን አፈላልጌ በስልክ አገኘሁ ይለናል። ታዲያ ወላጅ አባትህን በሕይወት አገኘህ? ብለን ላቀረብንለት ጥያቄ ሁኔታውን በሐዘን ይመልሳል።</p>

<p>በርግጥ አባቴን በቴሌፎን አነጋግሬዋለሁ ግን አላመነኝም ይላል። «እኔ ልጅህ ዋቅጅራ ነኝ» ብዬ ብነግረው። ይህ ተራ ማጭበርበር ነው። የኔ ልጅ ከ20 ዓመት በፊት ነው የሞተው እኔ ኦሮምኛ የማያወራ ልጅ የለኝም ብሎ በኦሮሚኛ አዋራኝ። ያሳዝናል። እኔ ግን አንዱንም የኢትዮጵያ ቋንቋ አልችልም። አባቴን ያናገርኩት በእንግሊዘኛ ነው።</p>

<p>በመጨረሻም ነቀምት ከተማ ውስጥ የአባቴ የመኖሪያ ቤት ያለበትን ሰፈርና አድራሻ ነግሮኝ ልጅ መሆንህን በዓይኔ አይቼ ነው የማምነው ስላለኝ አሁን ወደ ነቀምቴ እጓዛለሁ በማለት ታሪኩን ያብራራል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ጥቅምት 18 ቀን 1992</a></p>

</body>
</html>	
