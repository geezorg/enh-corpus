<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጉጂ ኦሮሞዎች መሬታቸውን እንደማይለቁ ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጉጂ ኦሮሞዎች መሬታቸውን እንደማይለቁ ገለፁ</h1>


<p>የጉጂ ኦሮሞዎች ለነጭ ፓርክ የአራዊት መጠበቂያ ክልል መሬታቸውን ለቀው የማይወጡ መሆናቸውን ለቢቢሲ አስታወቁ።</p>

<p>በጉጂ ቦረናዎች አባባል መሬት የቅድመ አያቶቻቸው በመሆኑ የትም መሄድ የማይችሉ መሆናቸውን ለቢቢሲ ጋዜጠኞች መግለፃቸውን ቢቢሲ ኒታ ባላ የተባለችዋን ጋዜጠኛ ዘገባ ዋቢ አድርጎ ጥቅምት 10/1992 ትናንት በአሰራጨው ኔትዎርክ አፍሪካ በተሰኘው ፕሮግራሙ አስታውቋል።</p>

<p>የዘገባው አነሳስ የሰዎች ወይስ የአራዊት መብት የትኛው ይቀድማል በማለት ጠይቆ በነጭ ሳር ብሔራዊ ፓርክ ይገባኛል ጥያቄ በየጉጂ ኦሮሞዎችና ኩሬ ብሔረሰቦች መቅረቡንና ፓርኩንከችግር ለማዳን ጥበቃ ለማድረግ እቅድ ወጥቶ የደቡብ ሕዝቦች ክልል የጉጂ ኦሮሞዎችንና የኮሬ ህዝብን ከቦታው ለማንሳት ባደረገው ሙከራ ችግር ላይ መውደቁን አመልክቷል።</p>

<p>የጉጂ ኦሮሞዎች ያነሡት የመሬት ባለቤትነት ጉዳይ መሆኑን የጠቀሰችው ጋዜጠኛ ኒታ ባላ የጉጂ ኦሮሞዎችን አነጋግራ ለማረጋገጥ የቻለችው ይህን መሆኑን ነው።</p>

<p>በክልሎች መካከል ስለሚገኘው ስለዚህ ፓርክ ጉዳይ የደቡብ ሕዝቦችና የኦሮሚያ ክልሎች መጻጻፋቸውን የገለፁ ባለሥልጣናት (የፓርክ ደጋፊ ሰዎች) ችግሩ መፍትሔ ባለማግኘቱ ፓርኩ በሕገወጥ አደን፣ መጨፍጨም፣ የዓሳ ማጥመድ የከብቶች የግጦሽ ሳር ችግር መፍጠሩን አመልክቷል። አካባቢው በሜዳ አህያ በዓለም የታወቀ ነው።</p>

<p>ፓርኩ ከአርባ ምንጭ በስተደቡብ ምሥራቅ የሚገኝ በአጎራባች የአባይና የጫሞ ሀይቆች የሚገኝ ሲሆን ከፍተኛ ቁጥር ያላቸው ጉማሬዎችና አዞዎች አሳዎች በቱሪስት መስህብነት ከፍተኛ ገቢ የሚያስገቡ ናቸው።</p>

<p>የአካባቢው የጉጂ ኦሮሞዎች አብዛኛዎቻቸው ከብት አርቢዎች ሲሆኑ ከአያት ቅድመ አያቶቻቸው እዚያው ኖረዋል። አርባምንጭ የተባለው ምንጭ አካባቢ ለብዙ ዓመታት የኖሩ ደኖች ተቆርጠው መጫን ከጀመሩ ሰባት ዓመት አልፎታል።</p>

<p>የጉጂ ኦሮሞ በአካባቢው ሰፋሪ ሳይሆን ነባሪ ነዋሪ ነው። ከአካባቢው ተቆርጦ የሚወስደው ዛፍ ከፍተኛ ጥቅም ያለው ሲሆን በአለፈው አንድ ዓመት ጊዜ ብቻ ከቱሪስቶችና ከውጭ አዳኞች 560 ሺህ ብር ገቢ ለፓርኩ የገባ ሲህን 7 ሚሊዮን ብር ከዕርዳታ ሰጪዎች ያገኘ ለመሆኑ የሚጠቁም ምንጮች አሉ።</p>

<p>በቱሪስቶች አንድ አውሬ ለመግደል ለፈቃድ ተብሎ የሚከፈለው እስከ 300ሺህ ብር የሚደርስ ሲሆን ገቢው ለአገሬው ህዝብ ሳይሆን ለመንግሥታት ነው። በደቡብ ክልል በደቡብ ኦሞ የሚገኙት ማጉና ኦሞ ፓርኮች በተመሳሳይ ሁኔታ እየወደሙ መሆናቸው ተዘግቧል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ጥቅምት 11 ቀን 1992</a></p>

</body>
</html>	
