<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በነቀምቴ አራት ተማሪዎች በታጣቂዎች ጥይት ተመቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በነቀምቴ አራት ተማሪዎች በታጣቂዎች ጥይት ተመቱ</h1>


<p>በነቀምቴ አጠቃላይ 2ኛ ደረጃ ት/ቤት የሚማሩ አራት ታዳጊ ወጣቶች ከመንግስት ታጣቂዎች በተተኮሰባቸው ጥይት ተመተው ነቀምቴ ሆስፒታል መግባታቸው ታወቀ። የተማሪዎቹን ሰላማዊ ሰልፍ ለመበተን በተለያዩ አካባቢዎች ተደጋጋሚ የጭካኔ እርምጃ ለመውሰድ በበርካታ ታዳጊ ወጣት ተማሪዎች ሕይወትና አካል ላይ የኃይል እርምጃ ጥቃት በማድረስ ላይ የሚገኘውንና በኦሮሚያ ክልላዊ መንግስት ባለሥልጣናት በሚታዘዘው ታጣቂ ጦር ከተገደሉት መሀከል አንዷ የሆነችው በዲምቢዶሎ ከተማ ውስጥ በጥቃት ተመታ ወዲያው ለሞት የበቃችው የተማሪ ድርቤ ጀፋራ የቀብር ሥነ ሥርዓት መፈፀሙን ከስፍራው የደረሰን ዘገባ ያመለክታል።</p>

<p>በአምቦ ሰላማዊ ሰልፍ በማድረግ ላይ የሚገኙትን ተማሪዎች በኃይል ለመበተን የመንግስት ታጣቂዎች በወሰዱት እርምጃ ሕይወቱ ያለፈችው የተማሪ ጌቱ ድሪባ ባንቲ የቀብር ሥነሥርዓት በኦፌሴል በርካታ ቁጥር ያለው ህዝብ በተገኘበት ከተፈፀመ በኋላ ግድያውን በመቃወም በደምቢዶሎ በግምቢና በነቀምት ተማሪዎች ሰልፍ ማካሄዳቸው የሚታወቅ ሲሆን በዶምቢዶሎ የተካሄደውን የተማሪዎች ተቃውሞ ለመበተን በከተማው የሰፈረው የመንግሥት ታጣቂዎች ጥይት ተመታ የወደቀችውን የተማሪ ድርቤ ጀፋን አስክሬን ህዝብ አንስቶ ቀብሮታል። በዚህም የዶምቢዶሎው የመንግስት ታጣቂዎች ተኩስ በኦፊሴል የቀብር ሥነ ሥርዓት ከተፈፀመላት ተማሪ ድርቤ ጀፋር ሌላ በሌሎች በርካታ ተማሪዎች ህይወት ላይ አደጋ ሳያደርስ እንዳልቀረ የሚጠቁሙ ምንጮች ሌሎች በርካታ ተማሪዎች ተጎድተውም ይሁን ቆስለው ወደ ገጠር ቤተሰቦቻቸው መሄዳቸው ሲገለጽ ሌሎች በርካታ ቁጥር ያላቸው ደግሞ መታሰራቸው ታውቋል።</p>

<p>በአምቦና በዶምቢዶሎ ከተሞች በተማሪዎች ላይ የተፈፀመውን የጭካኔ እርምጃ በመቃወም ሰልፍ የወጡት የግምቢ ተማሪዎች ገዳዩን በማውገዝ በከተማይቷ አውራ ጎዳናዎች ላይ እየተዘዋወሩ ቁጣቸውን ከገለፁ በኋላ የትምህርት ማቆም አድማ ማድረጋቸውን ከስፍራው የደረሰን ዘገባ ያመለክታል።</p>

<p>በተመሳሳይ ሁኔታ በነቀምቴ አጠቃላይ 2ኛ ደረጃ ትምህርት ቤትና በከተማው መሀል በሚገኘው የመስከረም 2 መለስተኛ 2ኛ ደረጃ ት/ቤት ውስጥ ወረቀት ከተበተነ በኋላ በአካባቢው የሚገኙ የመንግሥት ታጣቂዎች የትምህርት ቤቶችን ቅጥር ግቢ በመክበብ ተማሪዎችን በዓይነ ቁራኛ ሲጠብቁ እንደነበር ተገልጿል። እነዚሁ ታጣቂ የመንግስት ወታደሮች በተማሪዎች ላይ በወሰዱት የኃይል እርምጃ ተኩስ ከፍተው አራት ተማሪዎችን በጥይት መምታቸው ሲታወቅ በተማሪዎቹ ሕይወት ላይ የደረሰ አደጋ ስለመኖሩ እስካሁን የታወቀ ነገር የለም።</p>

<p>በጥይት ከተመቱት አራት ተማሪዎች መካከል አንደኛው ጥይቱ ሆዱ ውስጥ በመግባቷ ሌላ ጊዜ በቂ ምርመራ ተደርጎለት በኦፕሬሽን ጥይቱን ከሰውነቱ ውስጥ እንደሚያወጡለት ሃኪሞች ከነገሩት በኋላ ልጁ ወደ ቤቱ ለመሄድ የሆስፒታሉን ግቢ ለቆ ሲወጣ በታጣቂዎች ተይዞ ገና ቁስሉ ሳይጠግግ እስር ቤቱ መግባቱ ታውቋል። ተማሪዎችንና መምህራንን እያደኑ ማሰር የቀጠለ ሲሆን በዚህም መሰረት ነቀምቴ አጠቃላይ ሁለተኛ ደረጃ ት/ቤት ርዕሰ መምህር የሆኑት አቶ ተስፋ ቡራዩ ከነባለቤታቸው በምሽት ከመኖሪያ ቤታቸው ተይዘው የታሰሩ ሲሆን የትምህርት ቤቱ ምክትል ርዕሰ መምህር የሆኑት አቶ ተስፋ ቶምሳም በታጣቂዎች ተይዘው መታሰራቸው ታውቋል።</p>

<p>ይህ ባዶ እጃቸውን በወጡ ሲቪል ተማሪዎች ላይ በመንግስት ታጣቂዎች እየተወሰደ ያለውን ግድያ በተለያዩ አካባቢዎች የህዝብ ቁጣ እየቀሰቀሰ ያለ ሲሆን በዚህም መሰረት በነጆና በሌሎች የምዕራብ ኦሮሚያ አካባቢዎች የህዝብ ቁጣ እየቀሰቀሰ ያለ ሲሆን በዚህም መሰረት በነጆ ከተማ ውስጥ ድርጊቱን የሚያወግዝ ወረቀት ሲበተን ወረቀቱን በትናችኋላል የተባሉ 8 ግለሰቦች በጥርጣሬ ተይዘው መታሰራቸው የሚያመለክተው ዘገባ መ/ር ሒካ ወልተጂ፣ አቶ ፊጨ ቀነዓ፣ መ/ር አበራ ጎበናና ልጃቸው ተማሪ አብዲሳ አበራ፣ መ/ር በላቸው ታደሰ፣ መ/ር መንግስቱ፣ አቶ ስለሺ አያናና ወጣት ዮናታን ድነገዴ በፖሊስ ተይዘው መታሰራቸው ታውቋል።</p>

<p>በጊንጪ፣ በአምቦ፣ በጌዶ፣ በባኮ፣ በነቀምቴ፣ በግምቢ፣ በዶምቢዶሎ፣ በነጆና በሌሎችም የገጠር ከተሞች የተቀጣጠለው የተማሪዎች ተቃውሞን ለማብረድ የኦሮሚያ ክልል የተሰማራው ታጣቂ ጦር ውሃ ወይም የሚያስለቅስ ጋዝ እየተጠቀመ ያለ ሳይሆን አውቶማቲክ መሳሪያ ታጥቆ ጥይት ተኩሶ እየገደለ ያለ በመሆኑ በዚሁ መሰል የአድማ ብተና ስልቱ ኢትዮጵያን ከዓለም ብቸኛዋ አገር ያደርጋታል።</p>

<p>አሁን ዘግይቶ በደረሰን ዜና በአርጆና በነጆ ከተሞች ትምህርት ያቆሙት ተማሪዎች ከፍተኛ ቁጣ እያሰሙ ሲሆን በነቅምቴ የታሰሩት በርካታ ሰዎች ከቤተሰቦቻቸው ምግብ እንዳይላክላቸው ታጣቂዎች ጫና እየፈጠሩ ያሉ ሲሆን በተለይም ደግሞ የታመሙ በርካታ እስረኞች ህክምና እንዳያገኙ ተከልክለዋል።</p>

<p>በሌላ በኩል የኢትዮጵያ ሰብዓዊ መብቶች ጉባዔ ትናንት ከሰዓት በኋላ ባወጣው መግለጫ በአምቦ ተማሪዎች ላይ የተወሰደው የኃይል እርምጃ ማስተዋል የጎደለውና የዜጎችን ሕገ መንግሥታዊ መብቶችን የሚጥስ መሆኑን የመግለጽ የተፈፀመውን ድርጊት ኮንኗል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ሚያዝያ 13 ቀን 1992</a></p>

</body>
</html>	
