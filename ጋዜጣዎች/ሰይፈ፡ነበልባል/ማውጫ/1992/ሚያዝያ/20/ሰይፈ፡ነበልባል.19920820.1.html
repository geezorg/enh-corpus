<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አጋሮ ከተማ አጠገብ ጎሽ የሰው ሕይወት አጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አጋሮ ከተማ አጠገብ ጎሽ የሰው ሕይወት አጠፋ</h1>


<p>ከመኖሪያ ጫካ የወጣ ጎሽ በአጋሮ ከተማ በ3 ኪ.ሜትሮች ርቀት የሰው ሕይወት ማጥፋት የደረሰን ዜና ያመልክታል። በኦሮሚያ ብሔራዊ ክልላዊ መንግሥታት የጅማ ዞን በጐማ ወረዳ ገንዲ ዳለሾ ቀበሌ ልዩ ስሙ ዳሩ በሚባል ስፍራ ሚያዝያ 9 ቀን 1992 ዓ/ም ወደ ሰዎቹ መኖሪያ የወጣው ጎሽ በ10 የአካባቢው ነዋሪዎች ላይ ጥቃት ያደረሰ ሲሆን ሁለቱ ሰዎችን መግደሉ ታውቋል።</p>

<p>በዚህ የጎሽ ጥቃት ጉዳት ከደረሰባቸው ሰዎች መካከል አወል የተባለ አንድ ግለሰብ በጂማ ሆስፒታል በሕክምና ላይ የሚገኝ ሲሆን በአደጋው ሕይወታቸው ያለፈው ሁለት ሰዎች የቀብር ሥነ ሥርዓት በአካባቢው መፈፀሙ ታውቋል። ይህ አካባቢ ጥቅጥቅ ባለው የተፈጥሮ ደን የሚታወቅ ሲሆን ይኼው የተፈጥሮው ደን በእሣትና ለእርሻ መሬት ፍለጋ በሚደረግ ምንጣሮ እየወደመ በመምጣቱ መጠለያ ያጡት የዱር አራዊት መኖሪያቸውን እየለቀቁ የሰዎችን መንደር መውረር መጀመራቸው ታውቋል።</p>

<p>በአጋሮ ከተማ 4 ኪሎ ሜትር በማይሞላ ርቀት በቡና ተክል ውስጥ የመሸገው ጎሽ በአካባቢው የገጠር ነዋሪ ላይ ከፍተኛ ስጋት የፈጠረ ሲሆን የነዋሪዎችን ሕይወት ከአደጋው ለመታደግ ከመንግስቱ ሹማምንት እስካሁን የተወሰደ እርምጃ የለም። ከቅርብ ዓመታት ወዲህ በኢሉባቡርና የጅማ አካባቢዎች የዝንጀሮ መንጋ የሰው ሕይወትና ንብረት ላይ አደጋ እያደረሰ ሲሆን ህፃናትን የዶሮ ጫጩትና እህል በጉልበት መብላት ከጀመረ ሰነባብቷል። እጅ በርካታ ቁጥር ያለው የአካባቢው የዝንጀሮ መንጋ በማሳ ላይ ያለን የእህል ሰብል ከማውደሙም አልፎ ወደ መኖሪያ ቤቶች ዘልቆ እየገባ እህል ከቤት እየዘረፈ ለመብላት የሚያግደው ኃይል የለም። ህፃናት ውሃ ለመቅዳትና ማገዶ ለመልቀም ለብቻቸው መጓዝ ካቆሙ ቆይተዋል አሁን ደግሞ በዝንጀሮም አልፎ የጎሽ መንጋ የደን ኑሮውን በመልቀቅ ፊቱን ወደከተሞች እያቀና ባለበት በአሁኑ ወቅት በቡና ተክል እርሻ ውስጥ በርካታ ሰዎችን ለሞትና ለአካል ጉዳት ተዳርገዋል።</p>

<p>እንደ አንዳንድ የአካባቢው ነዋሪዎች መግለጫ ይህ የኢሊባቡርና የጅማ ዞን ጥቅጥቅ ባለው ሰፋፊ የተፈጥሮ ደኖች የሚታወቅ ሲሆን አሁን ከቅርብ ጊዜ ወዲህ መልሶ ለመተካት በማይችል ሁኔታ እነዚህ ሰፋፊ የተፈጥሮ ደኖች የሰደድ እሳት እየወደመና የእርሻ መሬትን ለማስፋፋት በሚደረግ ምንጣሮ ሳቢያ አራዊት ሰዎች መኖሪያቸውን ሲያበላሹ እነርሱ ደግሞ ወደ ሰዎች መኖሪያ በማምራት በተፈጥሮ ላይ ጉዳት እያደረሱ ነው።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ሚያዝያ 20 ቀን 1992</a></p>

</body>
</html>	
