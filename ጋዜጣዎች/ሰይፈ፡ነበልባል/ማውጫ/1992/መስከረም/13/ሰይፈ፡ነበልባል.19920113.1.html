<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዝዋይ ከተማ በፍንዳታ ተናወጠች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዝዋይ ከተማ በፍንዳታ ተናወጠች</h1>


<p>በኦሮሚያ ብሔራዊ ክልላዊ መንግሥት በምስራቅ ሸዋ ዞን ውስጥ በምትገኘው የዝዋይ ከተማ ውስጥ በያዝነው ሣምንት መጀመሪያ ላይ እጅግ ከፍተኛ የሆነ የፍንዳታ አደጋ መድረሱ ታወቀ። የዝዋይ ከተማን ያናወጠው ይህ እጅግ ከፍተኛ ፍንዳታ አደጋ ሰበብ የበርካታ ሰላማዊ ሰዎች ዘጎች ሕይወት በአሰቃቂ ሁኔታ የፍንዳታው ሰለባ ከመሆናቸውም በላይ በአካባቢው የተፈጠረው የነውጡ ከፍተኛ ድምፅ እጅግ አስደንጋጭ እንደነበር ታውቋል።</p>

<p>ከአዲስ አበባ እስከ አዋሳ ያለውን የአስፋልት መንገድ እድሳትና የማሻሻል ኮንትራቱን ከኢትዮጵያ መንግሥት ጋር የተፈራመውና «ድራጋ ዶስ» በሚል መጠሪያ የሚታወቀው የውጪ ሃገር ኩባንያ ዝዋይ ከተማ አጠገብ ባሰራው ካምፕ ውስጥ የደረሰው የፍንዳታ አደጋ ከካምፑ ውጪ ባሉት ሩቅ አካባቢዎች ጭምር በሰው ሕይወት ላይ ጉዳት ማድረሱ ታውቋል። ቁጥራቸው ከ14 የሚበልጡ ዜጐች በፍንዳታ አደጋ ወዲያውኑ መሞታቸው የተረጋገጠ ሲሆ የሟቾቹ ቁጥር ከዚህ ሊበልጥ እንደሚችል ሲገመት ለፍንዳታው ሰበብ የሆነው ጉዳይ በግልፅ አልታወቀም። የሚታወቅ ነገር ቢኖር ከፍተኛ ቋጥኖችን ለማፈራረስና ተራሮችን ለመንደል የሚያገለግለውና ከፍተኛ የፍንዳታ ኃይል ያለው ድማሚት መፈንዳቱ ብቻ ነው። በበርካታ ኮንቴይነሮች ውስጥ ተደርጎ በካምፑ ውስጥ ጥንቃቄ በጎደለው ሁኔታ ገላጣ ሜዳ ላይ የተቀመጠው ድማሚት ሊፈነዳ የቻለው ምናልባትም ከአካባቢው ከፍተኛ ሙቀት የተነሣ እንደሆነ በርካታ ሰዎች ያላቸውን ግምት ይሰጣሉ።</p>

<p>በፍንዳታው ከሞቱት መሀከል ውስጥ ዮሴፍ አግዘኝ የሚባል የአይሱዙ የጭነት መኪና አሽከርካሪ ሲሆን ወጣቱ ያሽከረክራት የነበረችው አይሱዙ የጭነት መኪና መላ አካሏ ተበታትና ለምልክት የታየው ጥቂት ቁርጥራጭና አንድ ጎማ ብቻ ነው የሚሉት የዓይን ምስክሮች አደጋው በዝዋይ ከተማ ውስጥ የበርካታ ዜጎችን ሕይወት ለሞት ሣያጋልጥ እንዳልቀረ ያመለክታሉ።</p>

<p>በርካታ ታዛቢዎች አደጋው ከንዝህላልነትና ከጥንቃቄ ጉድለት የተፈጠረና የበርካታ ዜጎችን ሕይወት ለሞት የዳረገ በመሆኑ ተገቢው ሕጋዊ እርምጃ መውሰድ ያለበት እንደሆነ አበክረው ያስገነዝባሉ።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል መስከረም 13 ቀን 1992</a></p>

</body>
</html>	
