<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦነእግ ጦር አዛዥ በስቅላት እንዲቀጡ ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦነእግ ጦር አዛዥ በስቅላት እንዲቀጡ ተፈረደባቸው</h1>


<p>በሼክ ጃራ አባገዳ በሚመራው የኦሮሞ ነፃነት እስላማዊ ግንባር ውስጥ የጦር አዛዥ መሆናቸው የተነገረላቸው አንድ ግለሰብ በስቅላት እንዲቀጡ የኦሮሚያ ጠቅላይ ፍርድ ቤት የምስራቅ ተዘዋዋሪ ችሎት መወሰኑ ተገለጠ።</p>

<p>የኦሮሚያ ጠቅላይ ፍርድ ቤት የምስራቅ ተዘዋዋሪ ችሎት ሰብሳቢ ዳኛ የሆኑት አቶ አለማየሁ ተገኔ በያዝነው ሳምንት ማክሰኞ ዕለት የሰጡትን መግለጫ ዋቢ በማድረግ የተሰራጨው ዜና እንዳመለከተው በምዕራብ ሐረርጌ ዞን ሚኤሶ ወረዳ ኩርፋ ጀርሲ ቀበሌ ነዋሪ የሆኑትና የኦእነግ ጦር መሪ ነው የተባሉትን ጅብሪል ሙሣን በስቅላት እንዲቀጡ ችሎቱ መወሰኑን ገልጠዋል።</p>

<p>የኦሮሞ ነፃነት እስላማዊ ግንባር የሽግግር መንግስቱ የጥምረት አባላ በነበረበት ወቅት ሚያዝያ 13 ቀን 1984 ዓ.ም ይህ የኦነእግ ጦር መሪ ነበሩ የተባሉት ጅብሪል ሙሣ ከምሽት 1:15 ሰዓት ላይ «አማሮችና የኢህአዴግ ሰላይ ናችሁ» ያሏቸውን ሰዎች ደሚቱ በተባለው ሥፍራ ሰብስበው ለጦሩ በሰጡት ትዕዛዝ 15 ሰዎች መረሸናቸውን በማመልከት የፌዴራሉ ዓቃቤ ሕግ ያቀረበው ማስረጃ ድርጊቱን ስላረጋገጠ ግለሰቡ በስቅላት እንዲቀጡ መወሰኑን ይኸው የችሎቱን ሰብሳቢ ዳኛ መግለጫ የጠቀሰው ዜና ያብራራል።</p>

<p>በግለሰቡ ላይ የተላለፈውና በስቅላት የሞት ቅጣት ውሳኔው የሚፀናው ለሀገሪቱ ፕሬዝዳንት ቀርቦ ከፀደቀ በኋላ መሆኑን ሰብሳቢው ዳኛ ገልጠዋል።</p>

<p>በሐብሮ ወረዳ 25 ቀበሌ ገበሬ ማህበር ነዋሪ የሆኑት ዲኖ ሀስኖና ሳፊ ዓሊ ሙሳ የተባሉት ሁለት ግለሰቦችም እያንዳንዳቸው በ15 ዓመት ፅኑ እስራት እንዲቀጡ ችሎቱ እንደወሰነ ያመለከቱት አቶ ዓለማየሁ ተገኔ ግለሰቦቹ ሺህ ዑስማን አውዳይ የተባሉትን ግለሰብ «የኢህአዴግ ደጋፊ» ነው በማለት ግንቦት 18 ቀን 1987 ዓ.ም በሜንጫና በጥይት ደብድበው ገድለዋል በማለት የፌዴራሉ ዓቃቤ ሕግ ያቀረበውን ክስና ድርጊቱን ለማረጋገጥ ያቀረበውን ማስረጃ በመመልከት የእስራት ውሳኔውን እንደሰጠ ጥር 25 ቀን 1992 ዓ.ም ለንባብ የበቃው መንግሥታዊው የአዲስ ዘመን ጋዜጣ የዋልታ ኢንፎርሜሽን ማዕከልን በዋቢነት ጠቅሶ ጽፏል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ጥር 26 ቀን 1992</a></p>

</body>
</html>	
