<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብና በምሥራቅ ሕዝብ በረሃብ እያለቀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብና በምሥራቅ ሕዝብ በረሃብ እያለቀ ነው</h1>


<p>በኦሮሚያ ምሥራቃዊና ደቡባዊ ክፍል በኦጋዴን አስደንጋጭ የረሃብ አደጋ መከሰቱ ታወቀ። በኦጋዴን በምሥራቅ ሐረርጌና አጎራባቾቹ እንዲሁም በቦረና ዞን ለሶስት ተከታታይ ዓመታት ዝናም በመታጣቱ አብዛኛው ሕዝብ አካባቢውን ለመልቀቅ የተገደደ ሲሆን በየቀኑ በረሃብ የሚሞተው ሰው ቁጥርም ከፍ እያለ ነው። በተለያም በቦረና ዞን ወቅታዊ ዝናም በመታጣቱ የውኃ ጉድጓዶች (ኬላዎች) በመድረቃቸው በቀንድ ከብቶች በግመሎችና ፍየሎች ላይ ከዚህ በፊት ታይቶ ያልታወቀ እልቂት እየደረሰ መሆኑ ተመልክቷል።</p>

<p>በእነዚህ ድርቅ ባጠቃቸው አካባቢዎች የፀጥታው ሁኔታ አስተማማኝ እንዳልሆነ የሚያመለክቱ ወገኖች በዚሁ ምክንያት የእርዳታ አቅርቦቱ አስተማማኝ ሊሆን ሳይችል እንዳልቀረ ይገልፃሉ።</p>

<p>በዚህ አስቃቂ የረሃብ አደጋ በተከሰተባቸው አካባቢዎች የሚንቀሳቀሱት የኬር ኢትዮጵያና የመካነ ኢየሱስ ቤተርክስቲያን የተጎዳውን ሕዝብ ለመርዳት ፍላጎት ቢኖራቸውም የአቅም ውስኑነት እንደገደባቸው ይገለፃል።</p>

<p>ኬር ኢትዮጵያ በዘመነ ደርግ ይደረግ እንደነበረው የፌዴራሉን የእርዳታ ማስተባበሪያና የክልሉን አመዝኮ (አደጋ መከላከልና ዝግጁነት ኮሚሽን) ቢሮ በመተካት የቋንጣ ፕሮጀክት ሥራ መጀመሩ ታውቋል። ይህ የቋንጣ ፕሮጀክት ከብቶቹ በድርቁ ሞተው ከማለቃቸው በፊት እየታረዱ ሥጋቸው በቋንጣ መልክ እየተዘጋጀ ለረሃብተኛው ሕዝብ ምግብነት የሚሰጥ ሲሆን ቆዳቸው ለሽያጭ የሚውል መሆኑ ታውቋል።</p>

<p>የረሃብ ሰለባ የሆነው የቦረና ከብት አርቢ ሕዝብ ወደደጋማው የባሌና የአካባቢው ክልሎች መሰደድ የጀመረ ሲሆን አቅመ ደካሞች ሴቶችና ሕፃናት ግን ከፊት ለፊታቸው ከተጋረጠው ድርቅ ጋር ተፋጠዋል።</p>

<p>በተለይም በኦሮሚያ ክልል መረዳት የነበረበት ህዝብ በክልሉ አመዝኮ ቢሮ የቅንጅት ጉድለትና የብቃት ማነስ የተነሳ እጅግ አስከፊ ከሆነ አደጋ ውስጥ ገብቷል። የኦሮሚያ ብሔራዊ ክልላዊ መንግስት በአሁኑ ጊዜ ወደፊት ለሚደረገው ምርጫ የጠራ እንቅስቃሴ በማድረግ ላይ ሲሆን ቅድሚያ ለተራበው ወገን ቢሰጥ አለኝታነቱን ሊያጎለብት ይችላል የሚሉ በርካታ ታዛቢዎች አደጋው እጅግ የከፋና የብዙ መቶ ሺህ ዜጐች ሕይወት በአሰቃቂ ሁኔታ ላይ የሚገኝ መሆኑን በማመልከት ነው።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ጥር 5 ቀን 1992</a></p>

</body>
</html>	
