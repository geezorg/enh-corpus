<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ሞጋ ፊሪሣ እንዲፈቱ ለተባበሩት መንግሥታት ጥያቄ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዶ/ር ሞጋ ፊሪሣ እንዲፈቱ ለተባበሩት መንግሥታት ጥያቄ ቀረበ</h1>


<p>የመጫና ቱለማ ም/ፕሬዝዳንት የሆኑት ዶ/ር ሞጋ ፊሪሣ በፀጥታ ኃይሎች ተይዘው መታሰራቸው በመቃወም የኢትዮጵያ መንግሥት እንዲፈታቸው ያደርግ ዘንድ ማህበሩ ለተባበሩት መንግሥታት ድርጅት ጥያቄ አቀረበ።</p>

<p>ከአንጋፋዎቹ የመጫና ቱለማ ማህበር መስራቾች አንዱ የሆኑት ዶ/ር ሞጋ ፊሪሣ የዚህ ማህበር የአመራር ቦርድ አባል ሲሆኑ በመንግስት የተወሰደውን እርምጃ በመኮነን እኚሁ ስመጥር ባለታሪክ እንዲፈቱለት የተባበሩት መንግሥታት ድርጅት ጣልቃ እንዲገባ የመጫና ቱለማ ማህበር ጥያቄውን አቅርቧል።</p>

<p>በዘመነ ኃይለሥላሴ፣ በደርግና አሁን ደግሞ በኢህአዴግ በሶስት ሥርዓተ መንግሥታት እስራት ግዞትና አስከፊ የመከራን ገፈት ከቀመሱት ይ እዚህ አንጋፋ ማህበር የአመራር አባላት መሐከል አንዱ የሆኑት ዶ/ር ሞጋ ፊሪሣ ነሐሴ 10 ቀን 1992 ዓ/ም ፊንፊኔ ውስጥ በፀጥታ ኃይሎች መያዛቸው ሲታወቅ በተያዙበት ጊዜ ምሣቸውን በልተው ወደሥራቸው ቦታ ለመሄድ ከወጡ ከ15 ደቂቃ በኋላ በወታደር ተሽከርካሪ ተከበው ወደቤት እንዲመለሱ መደረጋቸውን ከቤተሰብ የተገኘውን የዓይን ምስክርነት ዋቢ ያደረገው የአሜሪካ ድምፅ ሬዲዮ ዘግቧል።</p>

<p>የዶ/ር ሞጋ ፈሪሣን ልጅ የጠቀሰው ይህ ዘገባ አዛውንቱን የህክምና ባለሙያ የያዙት የፀጥታ ኃይሎች ዶክተሩን በመኝታ ቤታቸው ቤተሰቦቻቸውን ደግሞ በሌላ ክፍል ውስጥ በማቆየት በመኖሪያ ቤታቸው ውስጥ ፍተሻ ማካሄዳቸውን ጠቅሷል። ዘገባው አያይዞም ፍተሻውን ያካሄዱት ወታደሮች በአንዳንድ በገበያ ላይ እየተሸጡ የሚገኙ የኦሮምኛ ዘፈኖችን ጨምሮ ከመኖሪያ ቤታቸው የተወሰዱ ንብረቶችን በመያዝ ዶ/ር ሞጋን በመኪና ጭነው ማዕከላዊ ወስደን እንመልሳቸዋለን ማለታቸውን ሬዲዮው ዘግቧል።</p>

<p>የዶ/ር ሞጋን መታሰር በማስመልከት የመጫና ቱለማ ማህበር ፕሬዝዳንት ኮ/ል ዓለሙ ቂጤሳ ደግሞ በበኩላቸው በሰጡት መግለጫ የኦሮሚያ ም/ቤት አዳማ የኦሮሚያ ርዕሰ ከተማ እንድትሆን ስለተወሰነ የሕዝቡ ተቃውሞ በግልፅ በመስተጋባቱ ነው ዶ/ር ሞጋ የታሰሩት በማለት ይገልጣሉ።</p>

<p>የዶ/ር ሞጋን የእስራት ሁኔታ ኮሎኔል ዓለሙ ቂጤሳ በእርግጠኝነት ሲያብራሩ እውነተኛው የዚሁ ጉዳይ መነሻ የኦሮሚያ ም/ቤት የኦሮምያ ርዕሰ ከተማ ከፊንፊኔ ወደአዳማ ይዛወር በሚለው ሃሳብ ላይ የኦሮሞ ሕዝብ ተቃውሞን ስላሰማና እኛም ኦሮሞን በመወከል ሕዝቡን የምናሰባበው በመጫና ቱለማ ማህበር በኩል ስለሆነ ይህየኦሮሚያን ዋና ከተማ ከፊንፊኔ ወደአዳማ የሚያዛወረው ውሳኔ ይቅር ፊንፊኔ ለሁሉም ህዝብ የምትበቃ ስለሆነ የኦሮሞ ህዝብ ከፊንፊኔ እንዲባረር የሚያበቃ ምክንያት ስለሌለ ይህ ለምን ይሆናል ብለን ተቃውሞ ካሰማን በኋላ በነጋታው ዶ/ር ሞጋ መታሰራቸው በኔ ግምት ከዚህ የተነሳ ነው ብዬ አምናለሁ ሲሉ የማህበሩ ፕሬዝዳንት ኮ/ል ዓለሙ ቂጤሳ ገልጠዋል።</p>

<p>ይህን ዘገባ ያጠናከረው የአሜሪካ ድምፅ ሬዲዮ ለዶ/ር ሞጋ መታሰር ምክንያቱን እንዲገልጽ ለኢትዮጵያ መንግሥት ባለሥልጣናት ባቀረበው ጥያቄ ያገኘውን ምላሽ ሲያስደምጥ ዶ/ር ሞጋ የትጥቅ ትግል ከሚያካሂደው የኦሮሞ ነፃነት ግንባር ሕገወጥ እንቅስቃሴ ጋር ግንኙነት በመፍጠራቸውና ይህ ስለተረጋገጠባቸው ነው የታሰሩት በማለት እንደገለፁለት ሬዲዮው የባለሥልጣናቱን ቃል በዋቢነት ጠቅሶ አስደምጧል።</p>

<p>እስራቱም የተፈፀመው በሕጋዊ መንገድ ከፍርድ በቱ የእስርና የብርበራ ትዕዛዝ ወጥቶ እንደሆነ ሹማምንቱ መናገራቸውን የአሜሪካ ድምፅ ሬዲዮ ዘግቧል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ነሐሴ 26 ቀን 1992</a></p>

</body>
</html>	
