<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእነ ሼህ መሀመድ አወል ረጃ ላይ የጥፋተኝነት ውሳኔ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በእነ ሼህ መሀመድ አወል ረጃ ላይ የጥፋተኝነት ውሳኔ ተሰጠ</h1>


<p>የካቲት 14 ቀን 1987 ዓ.ም አዲስ አበባ በሚገኘው ትልቁ የአንዋር መስጊድ በተቀሰቀሰው ረብሻ ሣቢያ ለጠፋው ሕይወት ለደረሰው የአካል ጉዳትና የንብረት ውድመት ረብሻውን በመቀስቀስ ክስ የተመሰረተባቸው እነሼህ መሀመድ አወል ረጃ ላይ የፌዴራሉ ከፍተኛ ፍ/ቤት 3ኛ ወንጀል ችሎት የጥፋተኝነት ውሳኔ ሰጠ።</p>

<p>ፍርድ ቤቱ የግራ ቀኙን ማስረጃዎች መርምሮ ብይን ለመስጠት ቀደም ሲል በያዝው ቀጠሮ መሰረት መጋቢት 28 ቀን 1992 ዓ.ም በእነ ሼህ መሐመድ አወል ረጃ ላይ የጥፋተኝነት ውሳኔ ሲሰጥ የአንዋር መስጊድ አስተዳዳሪ የነበሩት 33ኛው ተከሳሽ አቶ አብዱራህማን አቡበከርን በነፃ አሰናብቷቸዋል።</p>

<p>የካቲት 14 ቀን 1987 በአንዋር መስጊድ ለፀሎት የተሰበሰቡት ምዕመናን መካከል በተፈጠረው ረብሻ በርካታ ዜጎቹ ሕይወታቸው ማለፉንና ሰላምና ፀጥታ ለማስከበር ወደ ስፍራው ተንቀሳቅሶ ከነበረው የፖሊስ ኃይል ውስጥ በ63 ፖሊሶች ላይ አደጋ መድረሱ ሲመለከት የፖሊስ ተሽከርካሪ የትራፊክ ፖሊስ ሞተር፣ የከተማ አውቶብስና የአንድ ግለሰብ ሱቅ በረብሻው ሳቢያ እጅግ ከፍተኛ ግምት ያለው የመንግሥትና የግል ንብረት መውደሙ ተጠቅሷል። ትጥቅ ይዘው ወደ መስጊዱ በገቡ ሰዎች ተኩስ መከፈቱና ይህም በምዕመናኑ ላይ የቁጣ ስሜት በመፍጠሩ ለሁለት ጎራ ለይተው በሥልጣን ሳቢያ ምዕመናኑን ለአመጽ መቀስቀሳቸው የተጠቀሰባቸው ተከሳሾች ጉዳያቸው በሰላም እንዲቋጭ በክልሉ መስተዳድር በኩል ጥረት መደረጉ ተመልክቷል።</p>

<p>ፍ/ቤቱ በነፃ ያሰናበታቸው 33ኛው ተከሳሽ አቶ አብድራህማን አቡበከር የተባሉት የአንዋር መስኪድ አስተዳዳሪ በዕለቱ ምዕመናኑ እርስ በርስ ደም እንዳይፋሰስ በመስጊዱ ማይክራፎን ሲማፀኑ መደመጣቸውና በረብሻው ሳቢያ ጉዳት የደረሰባቸውን ከወደቁበት በማንሳት ወደ ሆስፒታል እያመላለሱ ህክምና እንዲያገኙ እርዳታ ሲያደርጉ እንደነበር በማስረጃ የተረጋገጠ ሲሆን እኚሁ ግለሰብ ለ35 ዓመታት ያህል የመስኪዱ አስተዳዳሪነት ሥራቸው ከሁለቱ ተፋላሚ ጐራዎች በየትኛውም ያልተቀጠሩ በዕለቱ በሥፍራው የተገኙት የተለመደውን ዕለታዊ ተግባራቸውን ለማከናወን እንደሆነ ፍ/ቤቱ አረጋግጦ ግለሰቡን በነፃ አሰናብቷቸዋል።</p>

<p>ፍቤቱ በእነ ሼህ መሀመድ አወል ረጃ ላይ የጥፋተኝነት ውሳኔ ከሰጠ በኋላ አቃቤ ሕግ ለቅጣት ማክበጃ ተከሳሾቹ ለቅጣት ማቅለያ የፍርድ ሃሳባቸውን በቅደም ተከተል ለፍርድ ቤቱ ካሰሙ በኋላ ፍ/ቤቱ የቅጣት ውሳኔውን ለመስጠት ለሚያዝያ 3 ቀን 1992 ዓ/ም ቀጥሯቸዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል መጋቢት 29 ቀን 1992</a></p>

</body>
</html>	
