<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግና ኢህአፓ በተወካዮች ምክር ቤት አባል ተወነጀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግና ኢህአፓ በተወካዮች ምክር ቤት አባል ተወነጀሉ</h1>


<p>የመንግሥት ቃል አቀባይ ቢሮ ተወካይና የሕዝብ ተወካዮች ምክር ቤት አባል አቶ ኃይሌ ኪሮስ ገሰሰ የኦሮሞ ነፃነት ግንባርና የኢትዮጵያ ሕዝባዊ አብዮታዊ ፓርቲ ለባርነት የቆሙ ኃይሎች ናቸው በማለት መግለፃቸው ተገለጠ። ከተወካዮች ም/ቤት ሌላው ተወካይ አቶ አሰፋ ማሞ ደግሞ በሰጡት መግለጫ ህዝባዊ ወያኔ ሀርነት ትግራይ መሠረት መነሻው ብሔራዊ ትግል ሆኖ የሕዝቦች ዲሞክራሲያዊ አንድነት የሰፈነበትን ኢትዮጵያ የመመሥረት ዓላማ እንደነበረው ማብራራታቸውን ጨምሮ የዘገበው መንግሥታዊ ጋዜጣ ስለ ሁለቱ ድርጅቶች ተነጋግሮበት ይሁን ግን ግልፅ አላብራራም።</p>

<p>አቶ አሰፋ በዚህ ንግግራቸው ህወሓት ኢህአዴግ የሻዕቢያን ገዥነት አመለካከት ተፅዕኖዎች በፅናት ሲታገል እነኢህአፓ ጊዜያዊ ድጋፍ ለማግኘት የኢትዮጵያን መሬት አሳልፈው ለሱዳን ያስማሙ እንደነበር አስታውሰዋል ብለዋል።</p>

<p>አያይዘውም ኢህአፓና ኦነግ የፈፀሙት ክህደት አዲስ አይደለም ብለው ኢህአፓ አሲምባ በነበረበት ወቅት ኢትዮጵያን ለማፈራረስ ሥልጣን ለመጨበጥ ፍላጎት ነበረው ካሉ በኋላ ሕዝቡም ማንነታቸውን በጥልቀት ያውቃል እንዳሉ ታትቷል።</p>

<p>በሌላ በኩል ደግሞ የቀድሞ ወያኔ መሪ የነበሩት አረጋዊ በርሄ ለሌላ ጋዜጣ በሰጡት ቃለመጠይቅ የኢህአዴግ አመራርን በቅርቡ ለመገምገም ነፃ የትግራይ ሪፐብሊክ መፍጠር ከሚለው መነሻ መጀመር አስፈላጊ መሆኑን ገልፀው ከሶሻሊዝም ወደ ካፒታሊዝም ሕዝብ በማሰባሰብ ከብሔራዊነት ወደ ሕብረብሔራዊነት በአስተዳደር ከአንድነት ወደ መገንጠልና ከሕብረት ወደ መከፋፈል የሚላተም ልቅምቅም አሠራር የሚከተል ራሱን በቀውስ ውስጥ የከተተ ቡድን በማለት ከአብራሩ በኋላ በአሁኑ ጊዜ በሥልጣንና በሀብት ተከናንቦ ፈውስ ሲያገኝለት ስለማይችል ችግር ቀማሹ የኢትዮጵያ ሕዝብ በሕብረት ተነሳስቶ መድኃኒቱን ማግኘት ይኖርበታል በማለት የወያኔ ኢህአዴግ አቋም አውግዘዋል።</p>

<p>በጦርነቱ ጉዳይ ላይም ተጠይቀው በኢትዮጵያና በኤርትራ መካከል የሚካሄደው ጦርነት ዓለም አቀፋዊ ሥርዓትንና ደንብን ያልተከተለ ሚዛኑን በሳተ ግንኙነት ላይ የተመሰረተ የአስተዳደር የኢኮኖሚ የፖለቲካ አሠራር ያስከተለው ውጤት መሆኑን አስረድተው ሻዕቢያንና ወያኔን ተጠያቂ አድርገዋል።</p>

<p>በኢህአፓ በኩል ደግሞ ለጦቢያ መጽሔት ቃለ መጠይቅ የሰጡት አቶ ኢያሱ መንገሻ የጦርነቱ ሁኔታ አንስተው ጦርነቱ ለሕዝብ ጎጂ እንጂ ጠቃሚ እንዳልነበረ አብራርተው ከዕልቂቱ ሌላ በሕዝቦች መካከል የማያባራ ጦርነት እንዳይሰፍን እንደሚፈልጉ አብራርተዋል።</p>

<p>ከዚህም ሌላ የኢህአፓው ኢያሱ ዓለማየሁ ከኢህአዴግ ጋር ተጠግተው ካሉ ተጠይቀው ጠላትን ሰርጎ መግባት ትግሉ ግድ የሚለው ነው ኢህአዴግ የተባለውንም ሠርጎ መግባት የእኛ ትግል አንድ ገጽታ ነው በማለት መልሰው የትጥቅ ትግል ራሱ የፖለቲካ ትግል መሆኑን አስምረውበታል። አያይዘውም ከወያኔ መስማማት ያቃተን የብሔረሰብ ቅራኔ ቀዳሚ ስለሆነ ከትግራይ ውጡልን ስላሉን ዛሬ በተገላቢጦሽ ከወያኔ ስለሀገር ፍቅር ምክር ልንቀበለው አንችልም ብለዋል።</p>

<p>በተጨማሪም ወያኔ ኦነግንም ሆነ ሌሎች ከሻዕቢያ የተጠጉ ኃይሎችን ማውገዝ የሞራል ንጽሕና የለውም በተቻለውና ባመቸው ሁሉ የሀገራችንን ጥቅም ሲቸበችብ የነበረ ነውና ብለዋል። በመጨረሻም ወያኔ ኢህአፓን በዚህ መልኩ በሻዕቢያ ወዳጅነት በመክሰስ ያስጠላ መስሎት ቢማስን የሚታየው ቀቢጸ ተስፋው አሳሳቢ ደረጃ ላይ ስለደረሰ ነው በማለት ሰፊ ማብራሪያ ሰጥተዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ህዳር 2 ቀን 1992</a></p>

</body>
</html>	
