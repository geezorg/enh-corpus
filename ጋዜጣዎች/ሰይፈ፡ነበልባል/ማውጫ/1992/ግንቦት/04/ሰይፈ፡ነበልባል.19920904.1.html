<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ረሀቡ ላደቀቀው ህዝብ እርዳታ እንዳይደርስ ዝናብ መንገድ ዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ረሀቡ ላደቀቀው ህዝብ እርዳታ እንዳይደርስ ዝናብ መንገድ ዘጋ</h1>


<p>በድርቅ ሳቢያ ለከፍተኛ የረሃብ አደጋ ተጋልጠው በቆዩበት የደቡብና የምሥራቅ ኢትዮጵያ አካባቢዎች አሁን ደግሞ በተከተሰተው ኃይለኛ ዝናብ የእርዳታ እህል ማድረስ አዳጋች እንደሆነ ተዘገበ። ለ3 ዓመታት ዝናም በመጥፋቱ ድርቅ ከፍተኛ ጉዳት ባደረሰባቸው አካባቢዎች አሁን በድንገት በተከሰተው ከፍተኛ ዝናም ወንዞች ሞልተው መንገዶች ጨቅይተውና የአየር ማረፊያ ሜዳዎች በጎርፍ ተሞልተዋል። የሰሞኑ ኃይለኛ በምሥራቃዊ ኢትዮጵያ የሶማሊያ ክልል በመበርታቱና መንገዶች ስለጨቀዩ የአየር ማረፊያውም ሜዳውን በዝናብ ስለተበላሸ በአየር ይላክ የነበረው የእርዳታ እህል ተቋርጧል። መጠነኛ የምግብ እህል መጫን የሚችሉት አነስተኛ አውሮፕላኖች አሁንም ቢሆን በቀላሉ ማረፍ ይችላሉ። የእርዳታ እህል ጭነው ይጓዙ የነበሩት ተሽከርካሪዎች ግን በጭቃ ተይዘው መንገድ ላይ ቀርተዋል።</p>

<p>ይህ ሁኔታ ተሽከርካሪዎቹ ወደወደቦች ተመልሰው ሌላ የእርዳታ እህል እንዳይጭኑ ችግር ፈጥሯል። ዝናሙ ሲጠበቅ የነበረው ገና ከሳምንታት በኋላ ቢሆንም ይህ አሁን በድንገት የደረሰው ዝናም በእርዳታ ስርጭቱ ላይ ደንቃራ ሆኗል። በዝናሙ ምክንያት የሞሉት ወንዞች ዕርዳታ ፈላጊውን ህዝብ ለያይቶ በማስቀረቱ እነዚህን ለብቻቸው የቀሩትን ረሃብተኞች ለመርዳት ጥረቱ እንደቀጠለ ተነግሯል።</p>

<p>በሶማሌና በደጋማው የምሥራቅ ኢትዮጵያ እየዘነበ ያለው ኃይለኛ ዝናብ በቆላማው የሶማሌ ክልል ያሉ ወንዞች ሁሉ እንዲሞሉ አድርጓል። ከቀላፎ ከተማ ወደሶማሊያ ድንበር የሚፈሰው የዋቢ ሸበሌ ወንዝ በሶማሊያ ውስጥ ከፍተኛ የጎርፍ አደጋ ሊያስከትል እንደሚችል ተገምቷል። ይህ ያሁኑ ዝናም በግጦሽ ሳር ሳቢያ አደጋ ላይ የነበሩ ከብቶች ላይም ሌላ ችግር እንደሚያደርስም ታውቋል። በሳር እጦት ክፉኛ ሲጎሳቆሉ የነበሩት እነዚህ ከብቶች አዲስ የሚበቅለውን ሣር ሲግጡ ሆዳቸው ተነፍቶ ለአደጋ ያጋልጣቸዋል የሚል ስጋት አለ።</p>

<p>ይህ በዚህ እንዳለ እስከመጪው ሐምሌ ወር በኢትዮጵያ ውስጥ መብራት በየአራት ቀን አንዴ ይቋረጣል ተብሎ የወጣው ፕሮግራም ዝናብ በመዝነቡ ምክንያት ላልተወሰነ ጊዜ መብራት እንደተለመደው መቀጠሉን የኢትዮጵያ መብራት ኃይል ድርጅት በዚህ ሳምንት አስታውቋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ግንቦት 4 ቀን 1992</a></p>

</body>
</html>	
