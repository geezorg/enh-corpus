<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሞ ሕዝብ የመብት ጥያቄ ለባለስልጣኖቹ ራስ ምታት ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦሮሞ ሕዝብ የመብት ጥያቄ ለባለስልጣኖቹ ራስ ምታት ሆኗል</h1>


<p>የኦሮሚያ ክልል ፕሬዚዳንት በሆኑት በአቶ ጁነዲን ሳዶ የሚመራ የካቢኔ አባላት ስብሰባ መጋቢት 10.1994 ዓ.ም በኦሮሚያ ምክር ቤት ውስጥ መጀመሩን ከአካባቢው ያገኘነው ዜና ያስረዳል።</p>

<p>ይህ ስብሰባ ከመጀመሩ ከሳምንት በፊት በአዳማ ከተማ ተሰብስበው የነበረ ሲሆን አሁን ለሁለተኛ ጊዜ በኦሮሚያ ምክር ቤት ውስጥ በፕሬዚዳንቱ ሰብሳቢነት ተጀምሯል። ይህ ስብሰባ ፕሬዝዳንቱንና ም/ፕሬዚዳንቱን ሳይጨምር ስድስት የካቢኔ አባላት ሲሆሩት ስልጣናቸውም የኦሕዴድ ማዕከላዊ ኮሚቴ አባል፤ የክልል የቢሮ ኃላፊዎችና የፌዴራሉ ጠቅላይ ጽ/ቤት ሐላፊዎች መሆናቸው ታውቋል።</p>

<p>በዚህ ስብሰባ ላይ የተገኙት እነዚህ ባለስልጣናት 1ኛ. መሐመድ ኑር አባ ጫብሳ 2ኛ. አቡ ያደታ 3ኛ. መለስ ደያስ 4ኛ. ዶ/ር መሐመድ ሐሰን 5ኛ.አለማየሁ ተገኙና በዮሐንስ ገንዴ ቦታ የትምህርት ቢሮ ኃላፊ የሆኑትንና ሁለቱን ፕሬዝዳንቶች ጨምሮ በአጠቃላይ ስምንት ባለሥልጣናት በሚስጥር ዝግ ስብሰባ ላይ መሆናቸውን የተገኘው የዜና ምንጭ ይጠቁማል።</p>

<p>እነዚህ የክልሉ ባለስልጣናት በሚስጥር የተሰበሰቡበት ዋንኛ ምክንያት በኦሮሚያ ክልል ከምንጊዜውም በተለየ ሁኔታ እየተፋፋመ የመጣው የተቃዋሚ ኃይሎች እንቅስቃሴና የሕዝቡ የመብት ጥያቄ እያየለ በመምጣቱ ይህ ጉዳይ ደግሞ እንዴት እልባት ሊያገኝ ይችላል የሚለው ላይ ለመወያየት ሳይሆን አይቀርም በማለት ከአንዳንድ ለአካባቢው ቅርበት ያላቸው ምንጮች ጠቁመዋል።</p>

<p>በሌላ ዜና በኦሮሚያ ክልል በቦረና ዞን የተከሰተውን የብሔረሰቦች ግጭት ለማብረድ (ለማስታረቅ) የዶ/ር መሐመድ ሐሰን የሚመራው ቡድን ወደአካባቢው ከተጓዘ በኋላ የሁለቱን ብሔረሰቦች የሐገር ሽማግሌዎች አነጋግረው መመለሳቸው ተገልጿል።</p>

<p>በዚህ አካባቢ ግጭት ሲፈጠር የመጀመሪያ ሳይሆን ከዚህ በፊትም ቦረና፣ ገሪ፣ጌዶ፣ ደረሳና ቡርጂዎች መሐከል በተደጋጋሚ ግጭት ሲፈጠር የቆየ ሲሆን፣ ለዚህም ግጭት ዋንኛ ተጠያቂ መንግስት ነው ሲሉ አንዳንድ ከአካባቢው የመጡ ነዋሪዎች ይገልፃሉ።</p>

<p>ይህ ግጭት ወደ ተፈፀመበት ስፍራ የተጓዙት ኮሚቴዎች ለማስታረቅ ወደ ቦታው ይጓዙ እንጂ የቦረና የሐገር ሽማግሌዎች ወደ ስፍራው ለተጓዘው አስታራቂ ኮሚቴ የሰጡት መልስ "ከዚህም በፊት ሆነ አሁንም እኛ ጭቁን ከሆኑት ገሪ፣ ጌዶ፣ ድራሳና ቡርጂ ጋር እንድንጋጭ የሚያደርገው መንግሥት እንጂ እኛ አይደለንም። አሁንም ቢሆን እናንተ እናስታርቃለን ብላችሁ መጣችሁ እንጂ እኛ ታርቀናል" በማለት ለቡድኑ መሪ ለዶ/ር መሐመድ ሐሰን የገለጹ ሲሆን፤ ዶ/ር መሐመድም መጋቢት 9/1994 አዲስ አበባ በመግባት መጋቢት 10/1994 ዓ.ም ኦሮሚያ ምክር ቤት በጀመረው ዝግ ስብሰባ ላይ መሆናቸው ታውቋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል መጋቢት 13 ቀን 1994</a></p>

</body>
</html>	














