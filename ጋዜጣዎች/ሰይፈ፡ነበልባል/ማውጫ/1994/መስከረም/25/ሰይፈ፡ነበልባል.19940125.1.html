<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>32 ሺህ ነጋዴዎችን የሚወክሉ 50 ነጋዴዎች ነገ ሰላማዊ ሰልፍ ያደርጋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">32 ሺህ ነጋዴዎችን የሚወክሉ 50 ነጋዴዎች ነገ ሰላማዊ ሰልፍ ያደርጋሉ</h1>


<p>ከኦሮሚያ፣ ከደቡብ ህዝቦች፣ ከጋምቤላና ከሌሎች ክልሎችና አካባቢዎች የተወጣጡ 32 ሺህ ነጋዴዎችን የሚወክሉ ከ50 በላይ ነጋዴዎች በአዲስ አበባ ነገ መስከረም 26 ቀን 1994 ዓ.ም ከ3 ሰዓት ጀምረው ሰላማዊ ሰልፍ ያደርጋሉ። ሰላማዊ ሰልፉ አራት ኪሎ ከሚገኘው ዘውዲቱ ሆቴል ጀምሮ ጠቅላይ ሚኒስትሩ ጽ/ቤት የሚደርስ ሲሆን ዓላማው የደረሰባቸውን ችግሮች ለመግለፅ እንደሆነ ተገልጿል።</p>

<p>የነጋዴዎቹ ብሶት ከባንክ ባልተጠና መንገድ ብድር ወስደው በቡና፣ በእህል፣ በሸቀጣ ሸቀጥ በሆቴሎችና በሌሎች የንግድ ዘርፎች ተሰማርተው በነፃው ገበያ ላይ በተፈጠሩት አመቺ ያልሆኑ የንግድ ሁኔታዎች ለኪሣራ በመዳረጋቸው ለባንክ ወለድና ለመንግሥት ግብር መክፈል ባለመቻላቸው ነው። ነጋዴዎቹ እንደሚሉት ከባንክ ብድር አሰጣጥ ጀምሮ ለብድር ፈቃዶች ከመቶ አሥር ኮሚሽን እየከፈሉ ገንዘቡን ከወሰዱና ሥራ ከጀመሩ ጊዜ አንስቶ ከፍተኛ ኪሣራዎችን እንዲደርስባቸው ያደረጉትን ምክንያቶች የዘረዘሩ ሲሆን ከአሥር ጊዜ በላይ በጠቅላይ ሚኒስትሩ ዘንድ ለመቅረብ በመሞከር ብዙ ማመልከቻዎች በማስገባት ሁኔታው እንዲጠናና ድጋፍ እንዲደረግላቸው ጠይቀው ምላሽ አለማግኘታቸውን ገልፀዋል።</p>

<p>ችግሮቻቸው የባሰባቸው ነጋዴዎች ቤተሰቦቻቸው ተፈናቅለው ንብረቶቻቸው በባንኮችና ሌሎች የገንዘብ ተቋማት ተወርሰውባቸው ለሞት፣ ለስቅላትና ለስደት የተዳረጉ ብዙዎች መሆናቸውን ነጋዴዎቹ ገልፀዋል።</p>

<p>ነጋዴዎቹ ችግሮቻቸውን ከዘረዘሩ በኋላ የኢትዮጵያ ህዝብና የዓለም አቀፍ ህብረተሰብ እንዲረዱላቸው የሚከተለውን መልዕክት እንዲተላለፍላቸው ጠይቀዋል። ይህም «ሁለት ዓመት ተንከራተን ምንም ዓይነት ውጤት ያላገኝበት በመሆኑ ካቀረብንላቸው አስተያየት በመነሳት ጩከታችንና ብሶታችንን ለዓለም አቀፍ ህብረተሰብ እና ለተባበሩት መንግሥታት እንዲሁም ለሌሎች ዓለም አቀፍ እርዳታ ሰጭ ድርጅቶች እንድታሳውቁልንና እንድታሰሙልን ከድህነትና ከጥፋት የምንታደግበትን ይበጃል የምትሉትን የመፍትሔ ሀሳብ ሁሉ ተጠቅማችሁ በዜግነታችሁና በወገን አጋርነታችሁ ከጐናችን እንድትቆሙልንና በኢትዮጵያ ንግድ ም/ቤት በኩል ማንኛውንም እርዳታችሁን እንድትዘረጉልን አማራጮችን እንድታፈላልጉልን አጥብቀን አደራ እንላለን» የሚል ነው።</p>

<p>ሰልፍ አድራጊዎቹ ከክልል 14 ጽ/ቤት የሰላማዊ ሰልፍ ፈቃድ አግኝተዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል መስከረም 25 ቀን 1994</a></p>

</body>
</html>	
