<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የከዱት ባለሥልጣን የኦህዴድን ፕሬዝዳንት ምስጢር እያጋለጡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የከዱት ባለሥልጣን የኦህዴድን ፕሬዝዳንት ምስጢር እያጋለጡ ነው</h1>


<p>የኢትዮጵያ ፌዴራላዊ ሪፐብሊክ የፌዴሬሽን ም/ቤት አባልና በተለያዩ የፓርቲና የመንግሥት ሥልጣን ላይ 10 ዓመታት የቆዩት የኦሮሚያ የፍትሕና የአስተዳደር ጉዳዮች ዘርፍ ኃላፊ አቶ ዮናታን ዲቢሳ ከሀገር መውጣታቸው በክልሉ ፕሬዝዳንት መግለጫ መሰጠቱ ይታወሳል። በተጨማሪም ዜናው የመገናኛ ብዙሃንን ትኩረትም አግኝቷል። አቶ ዮናታን የመብት ረገጣ የሚሏቸውን የእነ ፕሬዝዳንት ኩማ ደመቅሳ ምስጢሮች እየገላለጡ ሲሆኑ የኦሮሞ እስረኞች ምህረት መሰረዝ፣ የኦሮሞ አቤቱታዎች መፍትሔ አለማግኘትና የኦሮሚያን አስተዳደር ከጐን ሆኖ የሚያሽከረክረው ሰለሞን ተስፋዬ /ጢሞ/ የተባለው የሕወሓት ማዕከላዊ ኮሚቴ አባል መሆኑንና ሌሎችም ብዙ ጉዳዮች እየዘረዘሩ የሚገኙ ሲሆን ስለ ኦህዴድ አመሰራረትም ብዙ የሚናገሩት ነገር እንዳላቸው አስታውቀዋል።</p>

<p>አቶ ዮናታን ለአለፉት 27 ዓመታት ለፕሬዝዳንቱ ለአቶ ኩማ የቅርብ ጓደኛ እንደሆኑ የሚያትት ሪፖርት የደረሰን ሲሆን ሁለቱ የረዥም ዘመን ጓደኛሞች መሆናቸውንና በ1970ዎቹ መጨረሻ ላይ ተማርከው ኦህዴድን የመሰረቱ ግንባር ቀደም የኢህአዴግ የፖሊት ቢሮ አባላት ነበሩ።</p>

<p>አሁን የኦሮሚያው ፕሬዝዳንት ስለአቶ ዮናታን መኮብለል ከአሥር ቀናት በኋላ ለመንግሥታዊ መገናኛ ብዙሃን በሰጡት ቃለ ምልልስ የባለሥልጣኑን መጥፋት አምነው «ክህደት ነው» በማለት በማረጋገጥ «ከሁሉም በላይ በጣም መጥፎ ነገር መክዳት ነው» ብለውታል። አያይዘውም ባለሥልጣኑ ወደኦነግ መግባታቸውን አስመልክተው «እንዲህ ያለ ሰው ወደኦነግ መሸሹ አያስደቀኝም» ካሉ በኋላ በግለሰቡና በኦነግ ላይ የስድብ ናዳ አውርደዋል። አያይዘው ሲናገሩም ከነዚህ (ኦነግ) ጋር መቀላቀሉ «ማንነቱን ያጣ በራሱ ሆድ ብቻ የሚኖር ሰው በመሆኑ ነው» በማለት ሰፊ ትንታኔ ሰጥተውበታል።</p>

<p>የአቶ ኩማን ቃለ ምልልስ የተንተራሰው የሻዕቢያው የሰፊው ኤርትራ ሕዝብ ድምፅ ደግሞ አቶ ዮናታንን ስለክህደቱ ጉዳይ ጠይቋቸው ባለሥልጣኑ ከኮበለሉበት በርሊን ጀርመን በሰጡት ጉዳይ ጠይቋቸው በሰጡት ቃል «እኔ ከከሐዲዎች ሰፈር ነው የወጣሁት። የኦሮሞን ሕዝብ ከካዱት፣ የኦሮሞን ሕዝብ ሽጠው በእሱ ላብና በእሱ ደም ከሚነግዱት ከአቶ ኩማ ቡድን ነው አፈንግጬ የወጣሁት እኔ ወደኦሮሞ ሕዝብ ትግል ነው የሄድኩት» በማለት በአቶ ኩማ ላይ ዝርዝር ጥፋቶች ያሏቸውን ደርድረዋል።</p>

<p>ከዚያ ውስጥ ሁለቱ የታዩ እንደሆነ በ1989 ዓ.ም ለ1189 ታማሚ የኦሮሞ እስረኞች የምህረት አዋጅ ቀርቦ ከተፈረመና ለመገናኛ ብዙሃን ከተሰራጨ በኋላ «ኦሮሚያን በሚያሾረውና በሚያሽከረክረው የሕወሓት የማዕከላዊ ኮሚቴ አባል ሰለሞን ተስፋዬ /ጢሞ/ እንዲቀር» ሲደረግ ኩማ ያልተቃወሙ መ ሆኑንና የቦረና አባ ገዳዎች «እየተገደልን እየታሰር ነውና መብታችንን አስከብርልን» ብለው በተደጋጋሚ ኩማ ዘንድ ቀርበው መፍትሔ ሳያገኙ መቅረታቸውንና የኦሮሞ ሕዝብ መብሩ እየተረገጠ ስለሆነ ይህንንም ለኦሮሞ ሕዝብ እገልፃለሁ በማለት የአቶ ኩማ የአስተዳደር ችግር ነው በማለት በማስረዳት ዘርዝረዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል የካቲት 30 ቀን 1993</a></p>

</body>
</html>	
