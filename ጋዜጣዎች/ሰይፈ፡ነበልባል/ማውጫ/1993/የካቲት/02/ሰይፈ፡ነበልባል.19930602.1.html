<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ከኤርትራ ከየካቲት 5 ቀን ጀምሮ ይወጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ጦር ከኤርትራ ከየካቲት 5 ቀን ጀምሮ ይወጣል</h1>


<p>የኢትዮጵያ ሠራዊት ከመጪው ሰኞ የካቲት 5/1993 ጀምሮ ከኤርትራ መውጣት እንደሚጀምር በተባበሩት መንግሥታት የኢትዮ ኤርትራ ተልዕኮ (አንሚ) አስታወቀ።</p>

<p>የአንሚ ቃል አቀባይ ሌ/ት ኮማንደር አልበርት ዋንግ የናይሮቢው የሁለቱ አገሮች የጋራ ወታደራዊ ኮሚሽን ስምምነት አስመልክተው በሰጡት መግለጫ የኢትዮጵያ ጦር ለቆ በሚወጣበት ስፍራ የኤርትራ ሲቪል አስተዳደር፣ ፖሊስና ሚሊሺያ እንደሚቋቋም አስታውቀዋል።</p>

<p>በስምምነቱ መሰረት የኢትዮጵያ ጦር ከጊዜያዊ የሰላም ቀጠናው በስተደቡብ ይሰፍራል፤ የኤርትራው ጦር ከቀጠናው ሰሜን በኩል እንደሚሰፍር ይህም ከ20-26 የቀናት ጊዜ ይወስዳል ተብሏል። ይህ የተገለፀው ኢትዮጵያና ኤርትራ ጦርነቱን በሰላም ለማብቃትና ድንበር ለማካለል ስለ ካሣም ለመነጋገር የሁለቱ አገሮች የጋራ ወታደራዊ ኮሚሽን የተመድ እቅድ መቀበላቸውን ከአስታወቁ በኋላ ነው። በዚህም መሰረት የኢትዮጵያ ጦር ይዞ የነበረውን የኤርትራ ሥፍራዎች ለቆ የሚመለስና የኤርትራ ጦር አዲስ ሥፍራ እንደሚይዝ ታውቋል።</p>

<p>ተመድ በአዘጋጀው የ25 ኪሎ ሜትር ከጅቡቲ እስከ ሱዳን በሚዝረጋው የሺህ ኪሎ ሜትር ጊዜያዊ የፀጥታ ቀጠና የግጭት መለያ ሥፍራን በተመለከተ አሁንም ልዩነት መኖሩ የታወቀ ሲሆን ለሁለቱ አገሮች የድንበር እና ካሣ ኮሚሽን የግልግል ዳኞች የኮሚሽን አባላት ከአሜሪካ፣ ከእንግሊዝ፣ ከናይጄሪያና ከሆላንድ የተመረጡ መሆናቸው ታውቋል። ከተባበሩት መንግሥታት የካርቶግራፊ ክፍል ኃላፊ ጃፓናዊው ሂሮሺ ሙራካሚ የድንበር ኮሚሽኑ ፀሐፊ ሆነው በኮፊ አናን ተመድበዋል።</p>

<p>ድንበሩ በቅኝ ግዛት ካርታዎች ላይ ተመስርቶ የሚወሰን ሲሆን አከራካሪዎቹ ባድመ፣ ዛላንበሳ፣ ባዳና ማንዳ ወዘተ የተባሉ ሥፍራዎችን በተመለከተ አሁንም በናይሮቢው ጉባዔ ልዩነት እንዳለም ቃል አቀባዩ ገልፀዋል። ሁለቱ አገሮች ተዓቅቧችውን አቅርበዋል። ይህ በእንዲህ እንዳለ በሁለቱ አገሮች የሰላም አስከባሪው ኃይል ም/አዛዥ ሆነው የተመረጡት ኬንያዊድ ጄኔራል ክርስቶፈር ኪቤት አረብኩቶ መሆናቸውንና ሥራ መጀመራቸውን ተመድ አስታውቋል።</p>

<p>ኤርትራ ከኢትዮጵያ ቀጥል ጦር ሠራዊቷን በአዲስ ስፍራ እንደምታቀናጅ የተገለፀ ሲሆን እስከ የካቲት 24/1993 ወታደሮችን የማንቀሳቀሱ ተግባር ተፈፃሚ እንደሚሆን ተነግሯል። አሁንም ዋናው አጨቃጫቂ ጉዳይ ሁለቱ አገሮች ከግንቦት 6/1998 በፊት ነበርኩባቸው የሚሉት ሥፍራዎች መሆናቸውን የገለፁት ኮማንደር አልበርት በተዘጋጀው ዕቅድ መሠረት የካቲት 3 የኃይሎቹ አዛዥ ጄ/ል ፓትሪክ ካሜርት በቂ ኃይል በቦታው መድረሱን ያስታውቃሉ። የካቲት 4 ኢትዮጵያ ጦሯን ማውጣትና ከ25 ኪሎ ሜትር ቀጠና በስተደቡብ መድረሷ ከተረጋገጠ በኋላ የካቲት 19 ኤርትራ ወታደሮቿን ቦታ ታስይዛለች። ከየካቲት 24 በኋላ ጊዜያዊ የሰላም ቀጠና ይመሰረታል። ቁጥጥሩም የተባበሩት መግንሥታት የኢትዮ ኤርትራ ተልዕኮ (የአንሚ) ሥራ ይሆናል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል የካቲት 2 ቀን 1993</a></p>

</body>
</html>	
