<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋዜጠኞችን ማዋከብ እንደገና ጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጋዜጠኞችን ማዋከብ እንደገና ጀምሯል</h1>


<p>ጋዜጠኞችን በማሰር ከዓለማችን ቀዳሚ መንግሥታት አንዱ በመሆን የተፈረጀው ኢህአዴግ መራሹ የኢትዮጵያ መንግሥት በአዲስ መልክ ጋዜጠኞችን ማዋከብ መጀመሩን የድርጊቱ ሰለባ የሆኑ ጋዜጠኞች ገለጡ።</p>

<p>ባለፈው ወር ብቻ ሰባት ጋዜጠኞችን ያሰረው የኢህአዴግ መንግሥት በዚህ በያዝነው ሣምንት የኢትዮጵያ ነፃ ፕሬስ ጋዜጠኞች ማህበር ም/ፕሬዝዳንትና የገናናው ጋዜጣ ዋና ዘጋጅና አሣታሚ የሆነውን አቶ ዘገየ ኃይሌን ከአምስት ቀናት እስር በኋላ ፍ/ቤት እንዳቀረበው ታውቋል። ከአምስት ቀናት እስር በኋላ ፍ/ቤት የቀረበው የኢነጋማ ም/ፕሬዝዳንት ቀደም ሲል በተጣለበት የቅጣት ውሳኔ 10 ሺህ ብር ቅጣት እንዲከፍል የተደረገና ለበርካታ ጊዜያት በእሥር የተንገላታ ሲሆን በአሁኑም ክስ ለፍ/ቤት የዋስትና ገንዘብ አስይዞ መውጣቱ ታውቋል።</p>

<p>የኢትዮጵያ ነፃ ጋዜጠኞች ማህበር ፕሬዝዳንት አቶ ክፍሌ ሙላት የሰጠውን መግለጫ ዋቢ ያደረገው ዘገባ እንደሚያመለክተው የጎህ መጽሔትና ጋዜጣ፣ የአቢሲኒያ፣ የማዶናና ሁለት የኢትኦጵ ጋዜጣ አዘጋጆች የተጠየቁት የዋስትና ገንዘብ ከፍተኛ በመሆኑና ያንን ለመክፈል (ለማስያዝ) ባለመቻላቸው ካለፈው ወር ጀምሮ በእስር ላይ የሚገኙ መሆናቸው ታውቋል።</p>

<p>ሁለት የኢትዮጵያ ነፃ ጋዜጠኞች ማህበር አባላት ባልታወቁ ሰዎች መገደላቸውን፣ ሦስት ጋዜጠኞች ከሙያቸው ጋር በተያያዘ ምክንያት ራሳቸውን መግደላቸውንና 33 ጋዜጠኞች የመንግሥቱን ወከባ፣ እንግልትና እሥራት ሸሽተው ሃገር ጥለው መሰደዳቸውን ለማወቅ ተችሏል።</p>

<p>የኡርጂ ጋዜጣ አዘጋጆች ጋሮማ በቀለ፣ ተስፋዬ ዴሬሣና ሰለሞን ነመራ በአዲስ አበባው ወህኒ ቤት ከሦስት ዓመታት በላይ የእስራት ዘመን ያስቆጠሩ ሲሆን እዚያው እስር ቤት ውስጥ እያሉ ለ35ኛ ጊዜ ችሎት ፊት የቀረቡ መሆኑ ሲታወቅ፣ በክስ ላይ ክስ እየተጨመረ ባለፈው ሐምሌ 27 ቀን 1992 ዓ.ም የኡርጂ ዋና አዘጋጅ ሰለሞን ነመራ የ13 ሺህ ብር ቅጣት ተወስኖበታል። በክስ ላይ ክስ እየተጨመረባቸው የጋዜጠኞችን የእሥር ሪከርድ ከጨበቱት የኡርጂ ጋዜጣ አዘጋጆች በተጨማሪ የሰይፈነበልባል ጋዜጣ አዘጋጅ የነበረው ታምራት ገመዳ ይ እዋስትና መብቱን ተከልክሎ እዚያው ከርቸሌ ውስጥ እያለ ክስ በክስ ላይ እየተጨመረበትና ክሱን ለመከላከል ማስረጃዎቹን እንዳያሰባስብ በተፈጠረበት ጫና ከፍተኛ መንገላታት ደርሶበታል።</p>

<p>በሌላ በኩል ደግሞ በአንድ ጊዜ ስድስት ክስ የቀረበበት የሰይፈነበልባል ጋዜጣ ዋና አዘጋጅ አቶ እስራኤል ሰቦቃ ሌሎች ተጨማሪ ሁለት ክሶች ቀርበውበት ፍ/ቤት እንዲቀርብ ከማእከላዊ የምርመራ ማስተባበሪያ ቢሮ የፖሊስ መጥሪያ የተሰጠው ሲሆን ባለፈው ሣምንት አውቶማቲክ ጠብ መንጃ የታጠቁ ወታደሮችን ያስከተሉና ኦሮሚኛ የሚናገሩ ነጭ ለባሾች ለለቅሶ ከተቀመጡበት ሐዘን ቤት ድረስ ሲፈልጉት የሰነበቱ መሆናቸው ተገልጧል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ህዳር 22 ቀን 1993</a></p>

</body>
</html>	
