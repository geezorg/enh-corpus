<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአስመራና በአዲስ አበባ መካከል የተከፈተው የአየር በረራ መስመር ተዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአስመራና በአዲስ አበባ መካከል የተከፈተው የአየር በረራ መስመር ተዘጋ</h1>


<p>የተባበሩት መንግሥታት ዋና ፀሐፊ ኮፊ አናን ኢትዮጵያና ኤርትራ የጦር ሠራዊቶቻቸውን በማራራቅ አጠቃላይ ስምምነት ላይ ለመድረስ ተግባራዊ እርምጃ እንዲወስዱ ጠየቁ። በሁለቱ አገሮች መካከል የተጀመረው በረራም ተቋረጠ።</p>

<p>የዋና ፀሐፊው ልዩ ልዑክ ሌጉዌላ ዮሴፍ ሌጉዌላ ደምጎ በአዲስ አበባ ባለፈው ረቡዕ ከጠቅላይ ሚኒስትር መለስ ዜናዊ ጋር መወያየታቸው የተገለፀ ሲሆን ዩኒሚ የተባለው የተመድ የኢትዮ ኤርትራ ሠላም አስከባሪ አካል ከኤርትራ የግማሽ ሰዓት የእንግሊዘኛና የትግርኛ የሬዲዮ ፕሮግራም ከማክሰኞ ጥር 9 ቀን 1993 ዓ.ም ጀምሮ ማስተላለፍ መጀመሩ ታውቋል። ልዩ ልዑኩና የወታደራዊ አካሉ አዛዥ ኮ/ል ዮካ ፓላነን የአሥር ደቂቃ መግለጫዎች በመስጠት ፕሮግራሙን ሲጀምሩ ልዩ ልዑኩ ዮሴፍ ሌጉዋላ ተልዕኮአቸው በሚጠናቀቅበት ወቅት በሁለቱ አገሮች ተቀባይነት ያለው ድንበር ተካልሎ ማየት እንደሚፈልጉ አስታውቀዋል።</p>

<p>በፀጥታው ም/ቤት የሁለቱ አገሮች ጉዳይ በተመለከተ ም/ቤቱ በአደረገው መግለጫ ሁሉም ኃይሎቻቸውን ለማራራቅ የገቡትን ስምምነት በአስቸኳይ ተግባራዊ እንዲያደርጉ ማሳሰቡ ከውጭ ዜና ምንጮች ተደምጧል። እስካለፈው ሳምንት መጨረሻ ድረስ አዲስ አበባ የነበሩት የአሜሪካው የውጭ ጉዳይ የአፍሪካ ረዳት ኃላፊ ሱዛን ራይስ ወደአሜሪካ ተመልሰው በሁለቱ አገሮች መካከል ልዩነት መኖሩን መናገራቸው በመገናኛ ብዙሃን ተገልጿል።</p>

<p>ከጥቂት ሳምንታት በፊት በወታደር ወደኋላ ማፈግፈግ በኩል በናይሮቢ ልዩነት ተከስቶ ጉባዔው ከፈረሰ ወዲህ ጉዳዩ እየተብላላ የሚገኝ ሲሆን በሌላ በኩል አንድ የአሜሪካ ወታደራዊ ልዑክ አሥመራ ላይ ከፕሬዝዳንት ኢሳያስ ጋር በመነጋገር ላይ መሆኑ ተገልጿል። ይህ በጄ/ል ቶኒ ፍራንክ የሚመራ መሆኑም ታውቋል።</p>

<p>የተመድ ልዑክ ካለፈው ሰኞ ጀምሮ በአሥመራና አዲስ አበባ መካከል የጀመረው የከፍታ በረራ የተመድ ልዩ አይሮፕላን በረራ ከሁለት ቀናት ቆይታ በኋላ በተፈጠረ አለመግባባት እንዲቋረጥ መደረጉንና ከአሁን በኋላ በወታደራዊ ታዛቢ ቡድን መካከል የሚካሄደው የበረራ ግንኙነት በጅቡቲ በኩል እንዲላላኩ መደረጉ ተመልክቷል።</p>

<p>አሁን ዋና ትኩረት የሚሻው ጉዳይ በሁለት ሠራዊት መካከል እንዲፈጠር የተነሳው ተመድ ከ3500 ወታደሮች በላይ ካስገባ ወዲህ ተግባራዊ እርምጃው የሚወሰድበት ደረጃ ላይ የተደረሰ መሆኑን የሚጠቁሙ ሁኔታዎች አሉ። በየብስ ላይ በአምስት አቅጣጫዎች የተከፈተው የተመድ አገናኛ መንገድ በ5 የሄሊኮፕተር በረራዎች የታገዘ ከሁለቱ አገሮች የሚገናኝበትን መሥመር ከፍቶ የሰነበተ ሲሆን ለወታደራዊ እንቅስቃሴው ከፍተኛ አገልግሎት እየሰጠ ይገኛል። ስምምነቱን ለመቋጨት በዚህ ሣምንት መጨረሻ ላይ ሥልጣን የሚለቀው የቢል ክሊንተን የዲሞክራቶች መንግሥት ከፍተኛ እንቅስቃሴ አድርጐ እንደነበር የሚታወቅ ሲሆን ነገ ቅዳሜ የሥልጣን ርክክቡን ሥነ ሥርዓት ለአዲሱ የቡሽ አስተዳደር ያስረክባል ተብሎ ይጠበቃል።</p>

<p>ጥር 6 ቀን 1993 ዓ.ም በአዲስ አበባ የነበሩት ረዳት የአፍሪካ ኃላፊዋን ጉብኝት አስመልክቶ ብዙ አስተያየት እየተሰነዘረ ነው። ባለፈው ሳምንት መጨረሻ በአ/አበባና በአሥመራ የዩናይትድ ስቴትስ የአፍሪካ ጉዳዮች ኃላፊ በቆይታቸው ወቅት የሁለቱን አገሮች ባለሥልጣናት ማነጋገራቸው ተመልክቷል።</p>

<p>በኢትዮጵያ ቆይታቸው ጠ/ሚ መለስ ዜናዊንና ው/ጉ/ሚ/ር ስዩም መስፍንን ያነጋገሩ መሆኑ የተገለፀ ሲሆን የተነጋገሩበት ጉዳይም የኢትዮ ኤርትራ የሰላም ስምምነት በሚገባ ተግባራዊ በሚሆንበት ጉዳይ ላይ ያተኮረ ነበር ተብሏል። የሱዛን ራይስ ተልዕኮ ሥልጣናቸውን ከመልቀቃቸው በፊት በሰላም ስምምነቱ ላይ የመጨረሻውን ቅኝት ለማድረግ ነው የሚልም አስተያየት አለ።</p>

<p>ሌላው የጉብኝታቸው ዓላማ በመጪው ማክሰኞ ጥር 15/1993 ዓ.ም በናይሮቢ ለ3ኛ ጊዜ የሚካሄደው የተመድ የኢትዮ ኤርትራ ተልዕኮ ወታደራዊ ማስተባበሪያ ኮሚሽን ስብሰባ ውጤት እንዲያስገኝ ሁለቱን ወገኖች ለማግባባት ሳይሆን አይቀርም። ባለፈው ታህሣሥ 19 ቀን 1993 ዓ.ም ናይሮቢ ላይ የተካሄደው 2ኛ የአስተባባሪ ኮሚሽኑ ስብሰባ ያለውጤት መበተኑ ይታወሳል። አሜሪካዊቷ ባለሥልጣን በአሁኑ ጉብኝታቸው በኢትዮ ኤርትራ ጉዳይ የመንግሥታቱ ድርጅት ዋና ፀሐፊ የሚ/ር ኮፊ አናን ተወካይ የሆኑትን ሌጉዋላ የሰላም አስከባሪው ጦር አዛዥ የሆኑትን ሜ/ጄኔራል ፓርቲክ ካሜርትን ማነጋገራቸው ታውቋል። </p>

<p>ሱዛን ራይስ ከመለስ ዜናዊና ከስዩም መስፍን ጋር ባደረጉት ንግግር በምን ጉዳይ ላይ ከስምምነት እንደደረሱ ይፋ የሆነ ጉዳይ የለም። ለጋዜጠኞችም መግለጫ አልሰጡም። ቀጣዩ የሁለቱ አገሮች ወታደራዊ ኮሚሽን ጉባዔ በመጪው ማክሰኞ ጥር 15/1993 በናይሮቢ እንደሚቀጥል ተገልጿል።</p>

<p>ይህ በእንዲህ እንዳለ ኤርትራ የሚገኘውን የአሜሪካ ወታደራዊ ልዑክ የሚመሩት ቶኒ ፍራንክ በአሜሪካ ሠራዊት ውስጥ የመካከለኛው ምሥራቅ አፍሪካ ወታደራዊ አዛዥ መሆናቸው በአሜሪካ ድምፅ የተገለፀ ሲሆን በጋራ ትብብር ላይ የተነጋገሩ መሆናቸውን የኤርትራ ቪዥ አፍሪክ ገልጿል። የጋራ ትብብሩን የተመለከተ ነፃ አስተያየት ከሌሎች ወገኖች አልተሰጠም። በቪዥ አፍሪክ ዜና መሰረት በጦርነቱ ምክንያት ተቋርጦ የነበረውን ግንኙነት ለማደስ የተፈለገ እንደሆነ ተገልጿል።</p>

<p>በሌላ በኩል የተገኘው ዜና በኤርትራ መንግሥት ፈቃድ የተከፈተው የቀኑ የ7 ሰዓት ተኩል የ41 ሜትር ባንድ የዩኒሚ ሬዲዮ በመጀመሪያው ዕለት ፕሮግራሙ የሰላም ተልዕኮውን የሥራ ሂደት በዝርዝር ያቀረበ ሲሆን በኢትዮጵያም በኩል ተመሳሳይ ዝግጅት ለማቅረብ ፍላጐት እንዳለውና ጥያቄውም ለኢትዮጵያ የውጭ ጉዳይ ሚኒስቴር የቀረበ መሆኑ ተመልክቷል።</p>

<p>ነገ ቅዳሜ ሥልጣን የሚያስረክበውን የክሊንተን መንግስት የሚተካው ሪፐብሊካዊው ፓርቲ የውጭ ጉዳይ ሚኒስትር ይሆናሉ የተባሉ የኢራቅ ጦርነት ጀግናው ጥቁር አሜሪካዊው ጄ/ል ኮሊን ፖል ለሥልጣን መማፀኛ በአቀረቡት ዲስኩር የአፍሪካ አገሮች ችግሮቻቸውን ለመቅረፍ ጦርነትን ለማስቆም መተባበር አለባቸው በማለት መናገራቸው ተመልክቷል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥር 11 ቀን 1993</a></p>

</body>
</html>	
