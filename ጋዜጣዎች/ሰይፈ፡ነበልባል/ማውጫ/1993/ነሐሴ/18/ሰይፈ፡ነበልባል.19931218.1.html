<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነጋሶ የታገደው ደብዳቤያቸውን መገናኛ ብዙሃን ለሕዝብ ካላቀረቡ ራሳቸው ሊያሰራጩት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር ነጋሶ የታገደው ደብዳቤያቸውን መገናኛ ብዙሃን ለሕዝብ ካላቀረቡ ራሳቸው ሊያሰራጩት ነው</h2>


<p>የኢትዮጵያ ፌዴራላዊ ዴሞክራሲያዊ ሪፐብሊክ ፕሬዝዳንት ዶ/ር ነጋሶ ጊዳዳ እስካሁን በመገናኛ ብዙኅን ይፋ ያልተደረጉት ደብዳቤዎቻቸውን የመንግሥት መገናኛ ብዙሃን ቀብረው ካስቀሩአቸው «እኔው ራሴ ደብዳቤዎቹን ለሚዲያ ይፋ ለማድረግ እንደምገደድ ለማሳወቅ እወዳለሁ» በማለት ከገለፁ በኋላ «በእኔ በኩል በሰላማዊ በዴሞክራሲያዊ ሕጋዊና ሕገ መንግሥታዊ መንገድ ለህዝባችን መብቶችና ጥቅሞች መከበር መታገሌን እንደማላቋርጥ ለማረጋገጥ እወዳለሁ» በማለት ቅሬታቸውን መግለፃቸው ታውቋል።</p>

<p>ዶ/ር ነጋሶ 4ኛ ደብዳቤ በአዳማ የኦህዴድ ማዕከላዊ ኮሚቴ አፍርሶ ሥልጣን የያዘው አካል በድርጅት አባላት ያልተወከሉ ሰዎችን መፈንቅለ ሥልጣን መሆኑን በመግለፅ የአባዱላ ከ6 ዓመታት በኋላ ወደድርጅት ተመልሶ የአመራር ሥልጣን መውሰድ ሕገወጥ አካሄድ መሆኑንም የሚያመላክት ነው። ዶ/ር ነጋሶ ጊዳዳ የፃፉትን ደብዳቤ ይመልከቱ፦</p>

<p>ግልፅ ደብዳቤ<br/>
ለኦህዴድ ጽ/ቤት<br/>
አዲስ አበባ</p>

<p>ጉዳዩ፦ የደብዳቤዎች በድርጅት መዋቅርና በድርጅት ልሳን በኩል ለአባላት እንዲደርስ ያለመደረግን በተመለከተ</p>

<p>እንደሚታወሰው በ17/10/93 በ15/10/93 ከኢህአዴግ ም/ቤትና ከኢህአዴግ ስ/አ/ኮ የለቀቅሁበትን ምክንያቶች የሚገልፅ ደብዳቤ ለኦህዴድ ሥራ አስፈፃሚ ኮሚቴ ልኬ ደብዳቤው በድርጅት ሚዲያ ለአባላትና ለህዝብ እንዲተላለፍልኝ ጠይቄ ነበር። ይህ ደብዳቤ እስካሁን ድረስ በድርጅት ሚዲያ አልተላለፈልኝም።</p>

<p>ከዚያም ወዲህ በ18/11/93 እና በ20/11/93 በጻፍኳቸው ደብዳቤዎች «ድርጅታችንን እናድን» በሚል ሰበብ በሕገ ደንባችን መሠረት በድርጅት አባላት ያልተወከሉ ሰዎች መፈንቅለ ሥልጣን በማካሄድ የድርጅታችንን ማዕከላዊ ኮሚቴ አፍርሰው «የተሐድሶ እንቅስቃሴ አመራር ኮሚቴ» በሚል ስያሜ የድርጅትን ስራን አመራር በመረከብና የሜ/ጄ አባዱላ ገመዳ ከስድስት ዓመት በኋላ ያለምንም ቅድመ ሁኔታ ወደድርጅት መመለስና የአመራር ሥልጣን መውሰድ ሕገወጥ አካሄድ መሆኑን ገልጬ እነዚህ ደብዳቤዎች በድርጅት ልሳናትና በድርጅት መዋቅሮች በኩል ለድርጅት አባላት እንዲደርሱልኝ እንዲደረግ ጠይቄ ነበር። እነዚህ ደብዳቤዎችም በጥያቄዬ መሰረት አልተላለፉልኝም።</p>

<p>የድርጅታችን የ1982 ዓ.ም ደንብ አንቀፅ 6.2 እና አንቀጽ 6.3 አንድ አባል የድርጅቱን የመተዳደሪያ ሕግና ፕሮግራም ሳይነፃፀር የድርጅቱን የሥራ አመራር በተከተለ ለሕጉ መድረክ በጹሑፍ እንዲሁም ሃሳብን ማራመድ እንደሚችልና አዲስ ሃሳብ ወይም ሌላ ሃሳብ በድርጅቱ ጋዜጣ ለአባሎች እንዲቀርብ እንደሚደረግ ይደነግጋሉ። በተመሳሳይ መልኩ እንደ እ.ኤ.አ 1994 ዓ.ም የተሻሻለው የድርጅታችን መተዳደሪያ ደንብ አንቀፅ 6.3 እስከ አንቀጽ 6.11 ያሉትም ይህን የአባል መብቶች እንደሚከበሩ ያረጋግጣሉ። ደብዳቤዎቹ በድርጅቱ ልሳናትና በድርጅቱ መዋቅሮች በኩል ለአባላት እንዲደርሱልኝ ያለመደረጉ በሕገ ደንቡ የተረጋገጡልኝን መብቶች የሚጥስ ነው።</p>

<p>በሌላ በኩል ግን በመፈንቅለ ሥልጣን የድርጅት አመራር የተረከበውና «የተሀድሶ እንቅስቃሴ አመራር ኮሚቴ» ብሎ ራሱን የሰየመው ሕገ ወጥ ኮሚቴ እያካሄደ ባለው መድረኮች ሁሉና «ስለዶ/ር ነጋሶ ጊዳዳ ከኢህአዴግ መድረክ መውጣት መላው የኦህዴድ አባላት ሊያውቋቸው የሚገቡ ዋና ዋና ነጥቦች» በሚል ርዕስ ለአባላት በበተነው ጹሑፍ የሐሰት ፕሮፓጋንዳ እያካሄደብኝ ነው። ይህም አካሄድ ፀረ ዴሞክራሲያዊ ሕገ መንግሥታዊ የሆኑትን መብቶችን የጣሰ ነው። ስለሆነም በአንድ በኩል ሕገ መንግሥቱን የሚጥሱ፣ ህገወጥና ፀረ ዴሞክራሲያዊ አሰራሮች እንዲቆሙ በሚቀጥሉ ቀናት በሚዲያ ለአባላትና ለህዝብ እንዲተላለፍልኝ እጠይቃለሁ። ይህን ጉዳይ በተመለከተ ይህ የመጨረሻ ጥያቄና ማሳሰቢያ መሆኑን እየገለፅኩኝ ይህ ጥያቄና ማሳሰቢያዬ አዎንታዊ መልስ ካላገኘ እኔው ራሴ ደብዳቤዎችን ለሚዲያ ይፋ ለማድረግ እንደምገደድ ለማሳወቅ እወዳለሁ። በእኔ በኩል በሰላማዊ በዴሞክራሲያዊ በሕጋዊና ሕገ መንግሥታዊ መንገድ ለህዝባችን መብቶችና ጥቅሞች መከበር መታገሌን እንደማላቋርጥ ለማረጋገጥ እወዳለሁ።</p>

<p class="align-right">ከሠላምታ ጋር<br/> 
ፊርማ<br/>
ዶ/ር ነጋሶ ጊዳዳ<br/>
(የኦህዴድ አባል)</p>

<p>ግልባጭ፦<br/>
ለምርጫ ቦርድ<br/>
ለሚዲያ</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ዓርብ ነሐሴ 18 ቀን 1993</a></p>

</body>
</html>	
