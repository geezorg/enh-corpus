<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰሞኑ የአገራችን ሁኔታ፤ ነዳጅ ቀንሷል፣ ንግድ ቀዝቅዟል፣ የለቅሶ ድንኳን ተበራክቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰሞኑ የአገራችን ሁኔታ፤ ነዳጅ ቀንሷል፣ ንግድ ቀዝቅዟል፣ የለቅሶ ድንኳን ተበራክቷል</h1>


<p>የኢትዮጵያ የንግድና ኢንደስትሪ ሚኒስቴር በአገሪቱ ውስጥ በከፍተኛ ፍጥነት ወደላይ እያሻቀበ ያለው የነዳጅ ዋጋ ጭማሪ ከሰሞኑ የቀነሰ መሆኑን ይፋ አድርጓል። ይህም ሆኖ ግን በዓለም ላይ የነዳጅ ዋጋ ጭማሪ ባሳየበት በአሁኑ ወቅት የነዳጅ ዋጋው እንዴት እንዲቀነስ እንደተደረገ ይፋ አልሆነም።</p>

<p>ካለፉት ጥቂት ሳምንታት ወዲህ የአዲስ አበባ ከተማ እንደጠቅላይ ሚኒስትር መለስ አባባል «በሹክሹክታ» ተንጣለች። «ሹክሹክታ» ነው የተባለው ጉዳይ ግን በአብዛኛው እውነትነት ያለው ነው። መዲናይቷን አዲስ አበባን ጨምሮ ሰሞኑን የጦፈው ዜና «የህወሓት ለሁለት መሰንጠቅ፣ የማዕከላዊው ኮሚቴ የቃላት ጦርነት፣ የንግድ መቀዝቀዝ፣ የኢትዮጵያውያን ወታደሮች መርዶና የአገሪቷ በልቅሶ ድንኳን መጥለቅለቅ፣ የተቃዋሚ ኃይሎች መግለጫዎች፣ ባልተለመደ መልኩ የጋዜጣ አዟሪዎች በፀጥታ ኃይሎች መዋከብ፣ የነዳጅ ዋጋ መቀነስ እና በሕዝቡ ኑሮ ላይ ያመጡት ለውጥ አለመኖር ወዘተ ዋናዋናዎቹ ናቸው።</p>

<p>በኢትዮ ኤርትራ ጦርነት አለቁ ስለተባሉት ወታደሮች መርዶ መዘግየት ጉዳይ አነጋጋሪ ሆኖ የሰነበተ ቢሆንም የመጀመሪያው ዙር መርዶ ተነግሮ አንዳንድ ወላጆች ስለልጆቻችው ሞት በይፋ አውቀዋል። ሌላውም ሁለተኛውን ዙር የመርዶ ማርዳት አስደንጋጭ ዜና እየተጠባበቀ ነው።</p>

<p>ወደገበያው ስንመጣ የንግድ ማዕከላት ጭርታ ሰፍኖባቸዋል። ፒያሳ አካባቢ የሚገኙት የወርቅ ቤት ባለቤቶችና ሠራተኞቻቸው ሽያጩን ያቆሙ ይመስላሉ። የወትሮዋ መርካቶ ገጽታም ተለውጧል። ነጋዴው «ሥራ የለም» እያለ ያማርራል። በየቦታው ያለው ጉዳይ ጉምጉምታ ወይም የሰሞኑ ሹክሹክታ ነው።</p>

<p>ሕዝቡ የተሻለ ዜና ያቀርቡልኛል ወደሚላቸው የፕሬስ ውጤቶች ከመቼውም ጊዜ በበለጠ ፊቱን በማዞር የየዕለቱን ወሬ ያሸታል። በአሁኑ ሰዓት የፖሊስ ኃይሎች ጋዜጣ አዟሪዎችን የማዋከብ አዲስ ዘመቻ ጀምረዋል። መንስዔው ምን እንደሆነ ባልታወቀበት በአሁኑ ሰዓት በተለምዶ 5 ኪሎ ከሚባለው የቅድስት ማርያም ቤተክርስቲያን ጀምሮ እስከ ቦሌ ድረስ ባለው ቀጥ ያለ አውራ ጐዳና ላይ ጋዜጣ አዟሪዎች ጋዜጣ እንዳይሸጡ ተከልክለዋል። ከሰሞኑ ወደአምስት የሚጠጉት ጋዜጣ አዟሪዎች በፖሊስ ቁጥጥር ስር ውለው የነበረ ቢሆንም አሁን ሦስቱ የተፈቱ መሆኑን ታውቋል። አንዳንድ አስተያየት ሰጪዎች ይኼንን ከብዙ ዓመታት በኋላ ያገረሸበትን ጉዳይ ከሰሞኑ ሁኔታ ጋር ያያይዙታል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል መጋቢት 28 ቀን 1993</a></p>

</body>
</html>	
