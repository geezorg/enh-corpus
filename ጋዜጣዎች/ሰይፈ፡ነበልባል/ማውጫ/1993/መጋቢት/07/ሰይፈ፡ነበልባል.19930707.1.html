<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሸባሪነት የተከሰሰው የሰይፈነበልባል የቀድሞ አዘጋጅ ከእስር ተለቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአሸባሪነት የተከሰሰው የሰይፈነበልባል የቀድሞ አዘጋጅ ከእስር ተለቀቀ</h1>


<p>ታምራት ገመዳ ጂሎ የተባለ የሰይፈነበልባል ም/አዘጋጅ የነበረው የሰይፈነበልባል ሠራተኛ ለሦስት ዓመት ከአንድ ወር በአዳማ፣ በአዲስ አበባ ማዕከላዊ ልዩ እሥር ቤትና በአዲስ አበባ ማረሚያ ቤት በእስር ላይ ቆይቶ የካቲት 29 ቀን 1993 ዓ.ም ከእስር ተለቋል። ታምራት ገመዳ የተያዘው ከመኖሪያ ቤቱ በ1990 ዓ.ም 105 ኦሮሞዎች ታፍሰው አዳማ (ናዝሬት) በታሰሩበት ጊዜ ሲሆን የታሰሩት በአንድ በአዳማ ከተማ በሚገኝ ወታደራዊ ካምፕ ውስጥ እንደነበር ይታወቃል።</p>

<p>ከዚህም ከየካቲት 1 እስከ ሚያዝያ 5/1990 ድረስ ከ105 ሰዎች ጋር በናዝሬት እስር ላይ ቆይቶ 12 የሚሆኑት ተመርጠው ወደአዲስ አበባ ማዕከላዊ ወንጀል ምርመራ ማስተባበሪያ ዋና ክፍል በኩል ከቀረቡት መሀከል አዘጋጁ ልዩ ልዩ ምርመራዎች ከተደረጉለት በኋላ በእስር ላይ እንዲቆይ ሆኖ ሐምሌ 14 ቀን 1990 ዓ.ም ወደአዲስ አበባ ማረሚያ ቤት እንዲዛወር ተደርጐ እስከ ቅርብ ጊዜ ድረስ 38 ጊዜ ወደ ፍ/ቤቶች ተመላልሶ በሦስት የፕሬስ ክሶችና በአንድ ሌላ ክስ በ3 ችሎቶች የፍርድ ሂደቱን ሲከታተል ቆይቷል። የካቲት 1 ቀን 1992 ዓ.ም ፍርድ ቤቱ በአንደኛው ክስ ውሳኔ ላይ ደርሶ ለአንድ ዓመት የተወሰነበትን የእሥራት ጊዜና በሌሎች 2 ክሶች ደግሞ በቀጠሮ እየተመላለሰ ህዳር 29 ቀን 1993 ዓ.ም ሌላ የስድስት ወራት እስራት ተፈርዶበት የቅጣት እስራቱን ሁሉ ጨርሶ በሌላኛው አራተኛ ክስ ነፃ ወጥቷል።</p>

<p>ፍ/ቤቱ ከ1991 ዓ.ም ጀምሮ በመዝገብ ቁጥር 2038/91 በ«አሸባሪነት» የተከሰሰበትን ለአንድ ዓመት ተኩል በቀጠሮ እያመላለሰው ጉዳዩን መርምሮ በነፃ ያሰናበተው ሲሆን በተለይ በኦሮሞ ምሁራን ላይ የሚቀርበው ክስ «አሸባሪነት» የምትለዋ ሐረግ ብዙ ሰዎችን ለእሥር እየዳረገች እንደሆነ ይታወቃል።</p>

<p>በ1990 ከ105 ሰዎች ጋር ከተሰሩበት ጊዜ ጀምሮ ብዙዎቻቸው ከእስር በማስጠንቀቂያ ከተለቀቁ በኋላ 5ቱ ከታምራት ገመዳ ጋር እስር ቤት ቆይተው አንደኛው ምሁር ተስፋዬ መኛቃ በእስር ላይ እያለ በሞት ከዚህ ዓለም የተለየ ሲሆን አቶ ብቅላ ደሜ የተባሉት ሌላው ግለሰብ ደግሞ ሰላሌ ፍቼ ተወስደው እስከአሁን በእስር ቤት እየማቀቁ ናቸው። አራተኛው ግለሰብ አቶ ንጉሡ ዋኬኔ የተባሉ ግለሰብ በነፃ የተለቀቁ ሲሆን አምስተኛው ሰው የት እንደደረሱ አይታወቅም።</p>

<p>በቅርቡ የአሜሪካ መንግሥት የጦማር ጋዜጣ አዘጋጅ በፈቃዱ ሞረዳ ወደአሶሳ በተወሰደበት ጉዳይ ላይ ተንተርሶ በወጣው የአቋም መግለጫ ላይ ከተጠቀሱት ጋዜጠኞች መካከል ታምራት ገመዳ አንዱ ነበር። በዚህ መሰረት አሁን በቅርቡ ከታሰረው የፈታሽ ጋዜጣ አዘጋጅ አቶ ጥላሁን በቀለን ጨምሮ ባሁኑ ጊዜ በኢትዮጵያ ውስጥ እስር ላይ ያሉት ጋዜጠኞች ስድስት ናቸው።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል መጋቢት 7 ቀን 1993</a></p>

</body>
</html>	
