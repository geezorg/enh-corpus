<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አቡነ ጳውሎስ የመዝባሪዎች ዋና አለቃ ናቸው» አቡነ ገብርኤል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አቡነ ጳውሎስ የመዝባሪዎች ዋና አለቃ ናቸው» አቡነ ገብርኤል</h1>


<p>በኢየሩሳሌም የኢትዮጵያ ኦርቶዶክስ ተዋህዶ ቤተከርስቲያን ሊቀጳጳሳት የነበሩት ብፁዕ አቡነ ገብርኤል «የአቡነ ጳውሎስ አስተዳደር በቃኝ» በሚል ምክንያት በማቅረብና በአሁኑ ፓትርያርክ ላይ ያላቸውን ተቃውሞ በማሰማት ሀገር ጥለው ወደአሜሪካ መኮብለላቸው ተሰማ።</p>

<p>ባለፈው ሰኞ ይፋ የሆነው የአቡነ ገብርኤል ከአገር መውጣትን ተከትሎ የተሰጠው ይፋ መግለጫ የኢትዮጵያ ኦርቶዶክስ ተዋህዶ ቤተክርስቲያን ፓትርያርክና ወዕጨጌ ዘመንበረ ተክለሃይማኖትና የአክሱም ጳጳስ የሚል ተደራራቢ መንፈሳዊ ስልጣን የተሰጣቸውን አባ ጳውሎስን እጅግ ኮንኗል።</p>

<p>አባ ጳውሎስ መንፈሳዊ አባት ሳይሆኑ የቅንጦት ዓለም የሚቀጩ ሰው መሆናቸውን ያጋለጡት አቡነ ገብርኤል ፓትርያርኩ እጅግ ውድ በሆኑ ዘመናዊ አውቶሞቢሎች የሚንፈላሰሱ፣ ከውጭ አገር በውድ ዋጋ በሚገዙ እጅግ ውድ በሆኑ የከበሩ ጌጦች የሚንቆጠቆጡና የኦርቶዶክስ ሃይማኖትን በሚያጐድፉ አሳፋሪ ተግባራት ላይ የተሰማሩ ናቸው ሲሉ አምርረው ወቅሰዋቸዋል።</p>

<p>የአንድ አገር ፕሬዝዳንት ወይም ጠቅላይ ሚኒስትርም ወይም የመንግሥት ከፍተኛ ሹም እንኳን የማያደርገውን ወደዓለማችን ልዩ ልዩ ክፍሎች በከፍተኛ ወጪ ጉዞና ሽርሽር ያደርጋሉ የተባሉት ፓትርያርክ ጳውሎስ በሙስና በምዝበራ በሰብዓዊ መብት ረገጣና በሌሎችም ጉዳዮች በአቡነ ገብርኤል ተብጠልጥለዋል።</p>

<p>ከመንግሥት ጐን ተሰልፈው እንደካድሬ ይሰራሉ ሲሉ በአቡነ ጳውሎስ ላይ የሰላ ሂስ የሰነዘሩት አቡነ ገብርኤል ፓርትያርኩ በመንግሥት ታጣቂዎች እንደሚታጀቡ ምዕመናንና ካህናትን እንደሚያስፈራሩ ሌሎችም ከአንድ መንፈሳዊ አባት የማይጠበቁ ድርጊቶች ላይ ይገኛሉ ብለዋቸዋል።</p>

<p>ለአገር ውስጥ ጉዞ ብቻ ከደሞዛቸው የማይታሰብ ከሦስት መቶ ሺህ ብር በላይ ወጪ የሚመደብላቸው መሆኑን የተናገሩት አቡነ ገብርኤል ፓትርያርኩ ወደኢየሩሳሌም ሲሄዱ «ደግሱልኝ፣ አሳክሙኝ» እያሉ የገዳሙን ሀብት የሚበዘብዙ መሆናቸውናንና «ሲኖዶስ ማለት እኔ ነኝ» በሚል እንደሚገበዙና ለዚህ ተግባር መሳሪያና ተባባሪ ላለመሆን አገር ጥለው ለመውጣትና ከነበራቸው ኃላፊነት ላይ በራሳቸው ፈቃድ ለመነሳት መወሰናቸውን አቡነ ገብርኤል ገልፀዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ሐምሌ 13 ቀን 1993</a></p>

</body>
</html>	
