<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3ቱ የመንግስቱ ኃ/ማርያም ልጆች ልዩ የዲፕሎማቲክ ፓስፖርት ተሠረዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">3ቱ የመንግስቱ ኃ/ማርያም ልጆች ልዩ የዲፕሎማቲክ ፓስፖርት ተሠረዘ</h2>
<h3 class="align-center">ሦስቱም ስኰላርሺፕ አገኙ</h3>


<p>የዛሬ ስምንት ዓመት መስከረም 1983 ዓ.ም ዲፕሎማቲክ ፓስፖርት ተሠጥቷቸው ወደ ሐራሬ ያቀኑት የኰ/ል መንግስቱ ኃ/ማርያም ልጆች ለማንነታቸው ማረጋገጫና የዜግነት መታወቂያቸው የሆነው ልዩ የዲፕሎማቲክና የአገልግሎት ፓስፖርት መሠረዙ ታወቀ።</p>

<p>ይህ ፓስፖርት የሚሠጠው የዲፕሎማቲክ መብት ላላቸው የመንግስት ባለሥልጣናትና የኤምባሲ ሠራተኞችና ቤተሰቦቻቸው ነው።</p>

<p>ሦስቱ የኰሎኔል መንግስቱ ኃ/ማርያም ልጆች በደርግ ዘመን በዚምባቡዌ የኢትዮጵያ አምባሳደር ከሆኑት አጐታቸው ጋር የዲፕሎማቲክ ቤተሰቦች ፓስፖርት ተሠጥቷቸው ወደ ሐራሬ አምራታቸው ታውቋል።</p>

<p>የቀድሞው ፕሬዝዳንት አጐትና የዚምባቡዌ የኢትዮጵያ አምባሳደር የነበሩት አቶ አስራት ወልዴ የፕሬዝዳንቱን ባለቤትና ሦስቱ ልጆቻቸውን በመስከረም ወር 1983 ዓ.ም ወደ ዚምባቡዌ የተጓዙት ለጉብኝት ቢመስልም ኑሮዋቸውን እዚያው ሐራሬ ውስጥ መስርተው ትምህርታቸውን የጀመሩትም ወዲያው ነበር።</p>

<p>መንግስቱ ኃ/ማርያም ግን ሦስት ልጆቻቸውንና ባለቤታቸውን ወደ ዚምባቡዌ ከሸኙ ከ8 ወር በኋላ ሚያዝያ 1983 ዓ.ም በጠሩት 3ኛው አስቸኳይ የሸንጐ ጉባኤ ላይ ሲናገሩ «ታምተናል እኰ ጓዶች! እኔም ሣልቀር ታምቻለሁ! መንግስቱ ኃይለማርያም ሚስቱንና ልጆቹን ሣይቀር ከሃገር አሽሽቷል ተብያለሁ» በማለት ነበር የተቆጡት። ቤተሰባቸው ሐራሬ ከከተመ ግን 8 ወር ሆኖት ነበር። ራሳቸው ፕሬዝዳንቱም ጉባኤው ባለቀ በወሩ ሃገር ጥለው ወጥተዋል። ሆኖም የኢትዮጵያን መንግስት የዲፕሎማቲክ ፓስፖርት ይዘው ሐራሬ የገቡት የፕሬዝዳንቱ ልጆች የአባታቸው መንግስት ወድቆ ሌላ መንግስት ሲመጣ በኢትዮጵያ የዜግነት መብታቸው መሠረት አዲስ ፖስፖርት እንዲሰጣቸው ሐራሬ ላለው የኢትዮጵያ ኤምባሲ አመልክቷል።</p>

<p>በማመልከቻው መሠረት ኤምባሲው ጉዳዩን ለውጪ ጉ/መ/ቤት አመልክቶ ቀደም ሲል የነበራቸውን የዲፕሎማቲክ ፓስፖርት በመሠረዝ አዲስ የኢትዮጵያ የዜግነት ማረጋገጫ ፓስፖርት ሰጥቷቸዋል። ሦስቱ የፕሬዝዳንቱ ልጆች ታላቋ 29 ዓመት እድሜ ያላት ትምህርት መንግስቱ፣ 27 ዓመት እድሜ የሆናት ትዕግስት መንግስቱ፣ ሶስተኛውና የመጨረሻው ወንድ ልጃቸው 23 ዓመት እድሜ ያለውና አንድነት መግንስቱ በመባል የሚታወቀው ነው። ቀደም ሲል ልጆቹ የነበራቸው ልዩ የዲፕሎማቲክና የአገልግሎት ፓስፖርት የተሠጣቸው የዲፕሎማት ቤተሰብ አባላት በመሆናቸው በፓስፖርቱ ላይ መገለጡም ታውቋል።</p>

<p>ልጆቹ ትጉህ ተማሪዎች ከመሆናቸው በላይ የዚምባቡዌ መንግስት የትምህርት ወጪያቸውንና ማንኛውን ለትምህርት የሚያስፈልጋቸውን ሁሉ በመሸፈን እንደሚያሥተምራቸው ታውቋል። ልጆቹ ሐራሬ ሲደርሱ የሁለተኛ ደረጃ ተማሪዎች የነበሩ ሲሆን ይኸውም የዚምባቡዌ መግንስት ለፕሬዝዳንቱ ሶስት ልጆች የሠጠውን የነፃ ትምህርት ዕድል በመቀጠል አሁን በከፍተኛ ትምህርት ተቋማት ውስጥ ትምህርታቸውን በትጋት እየተከታተሉ ያሉት የፕሬዝዳንት መንግስቱ ልጆች በጥሩ የትምህርት ትጋት የተሰጣቸውን ስኰላርሺፕ በአግባቡ እየተጠቀሙበት እንደሚገኙ ታውቋል።</p>


<p class="align-center"><a href="/Gazettas/SeifeNeblbal/info/SeifeNeblbal.sera.html">ከሰይፈ ነበልባል መስከረም 2 ቀን 1991</a></p>

</body>
</html>	





