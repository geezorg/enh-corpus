<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚድሮክ ኢትዮጵያ ጉቦ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሚድሮክ ኢትዮጵያ ጉቦ ተጠየቀ</h1>

 
<p>ሚድሮክ ኢትዮጵያ በኡጋንዳ ካምፓላ ያለውን ሼራተን 80 በመቶ ለመግዛት ያደረገው የሁለት ሚሊዮን ዶላር ቀብድ ሳይመለስ የኡጋንዳ የፕራይቬታይዜሽን አገልግሎት መምሪያ ንግግር ማቋረጡ ታወቀ። የሳውዲው ሚሊዮነር የአቶ መሐመድ አልአሙዲ ንብረት የሆነ ሚድሮክ ኢትዮጵያ የኮንትራት ውሉን ለማግኘት 2 ሚሊዮን ዶላር ያወጣ መሆኑ ተገልጾ በኦገስት የመጨረሻው የቀን ገደብ ቀሪውን 17 ሚሊዮን ዶላር ከፍሎ መፈራረም የነበረበት ሲሆን ይህ አልተፈፀመም። የመጨረሻው ቀነ ቀጠሮ በአለፈው ሰኔ እንዲራዘም የተደረገው በአልአሙዲ ጥያቄ ሲሆን በወቅቱ የተሰጠው ምክንያት በኤርትራና በኢትዮጵያ መካከል በተፈጠረው የድንበር ግጭት ምክንያት የሁኔታዎች መለዋወጥ በመከሰታቸው ነበር።</p>

<p>የሚድሮክ ም/ሥራ አሲያጅ አልፍሬድ አይርላንድ በካምፓላ በሰጡት መግለጫ ጉዳዩ አዲስ እንደሆነባቸው ገልፀው ቀሪውን 17 ሚሊዮን ዶላር ለመክፈል ዝግጁ መሆናቸውን ተናግረው አሁን አዲስ ክፈሉ የተባሉትን ተጨማሪ ገንዝብ ግን የማያውቁት መሆናቸውንና በሦስተኛ አካል ምክንያት የተጨመረ ነው ብለዋል። ይህም ብዙ ሚሊዮን ብር እንደሆነና ምናልባት ከኡጋንዳ ውስጥ ሌሎች ሰዎች ኮንትራቱን ለማፈራረም የጠየቁት ጉቦ ሊሆን እንደሚችልና ምናልባትም ከሚድሮክ ጋር ተወዳዳሪ ነበር የተባለውን ካሪም ሂርጂ የተባለውን በካምፓላ ብዙ ሆቴሎች ያለውን ድርጅት ለማግለል የተሠራበት ገንዘብ እንደሆነ ይናገራሉ። ከዚህ ጉዳይ ጋር ተመሣሣይነት ያለው የካምፓላውን የመንግስት ጋዜጣ ኒው ቪዥን ለመሸጥ ብዙ ከሕግ ውጭ ክፍያዎች የጠየቁትን የመንግሥት ባለሥልጣናትን የከሰሱ የኡጋንዳ ፓርላሜንታሪያኖች በኦገስት 18 1998 የተነሳውን ክርክር በማገናዘብ ያስረዳሉ።</p>

<p>ሁለቱም የመንግስትና የሚድሮክ ባለሥልጣናት የዚህ ዓይነት አሰራር አልተከሰተም እያሉ ለማስተባበል ቢሞክሩም በአንድ የመንግስት ባለሥልጣን ላይ ብቻ ዒላማ በአደረገ ሁኔታ መሆኑን ያስረዳል።</p>

<p>ሁኔታው እንደሚያስገነዝበው ለሚድሮክ ኢትዮጵያ የካምፓላውን ሼራተን ለመግዛት ችግር ተደቅነውበታል። ይህ በዚህ ከቀጠለ በጅቡቲ ያለውን ሼራተን ለመግዛት ሚድሮክ ከብዙ ወራት በፊት የጀመረው እንቅስቃሴም ችግር ይገጥመዋል። ይህ ግን እርግጠኛ ይመስላል። ምክንያቱን ሚድሮክ 10 ጄኔሬተሮችን ለጅቡቲ ባለሥልጣናት ከአሁኑ ለስድስት ወራት በውሰት መስጠቱ ታውቆአል። ጄኔሬተሮቹ በመንግሥትና በግል ድርጅቶች ውስጥ ሼራተን ሆቴልን ጨምሮ አገልግሎት በመስጠት ላይ ናቸው። በክረምት ጊዜ ከፍተኛ ሙቀት በመኖሩ ጅቡቲ ከፍተኛ የኃይል መቋረጥ ይገጥማታል።</p>


<p class="align-center"><a href="/Gazettas/SeifeNeblbal/info/SeifeNeblbal.sera.html">ከሰይፈ ነበልባል መስከረም 8 ቀን 1991</a></p>

</body>
</html>	
