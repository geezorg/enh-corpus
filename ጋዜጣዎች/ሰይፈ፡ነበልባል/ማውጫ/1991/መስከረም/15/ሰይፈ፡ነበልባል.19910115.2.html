<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am"> 
<head>
 <meta http-equiv="content-type" content="application/xhtml+xml; charset=utf-8"/>
 <title>በአሜሪካ የኦልማ ኤግዚቢሽንና ተቃውሞ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአሜሪካ የኦልማ ኤግዚቢሽንና ተቃውሞ</h1>


<p>ከመስከረም 2-3 ትምህትና ኢንቬስትመንትን አስመልክቶ በሰሜን አሜሪካ የኦልማ ቅርንጫፍ በሚኒያፖሊስ ያዘጋጀው ኤግዚቢሽን በአካባቢው በሚኖሩት ኦሮሞዎች ዘንድ ከፍተኛ ተቃውሞ መቀስቀሱ ተሰማ።</p>

<p>ከቅርብ ጊዜ ወዲህ በመታመማቸው ብዙም ወደ አደባባይ እንደማይወጡ የሚነገርላቸው የኦሮሚያ ክልላዊ መንግሥት ምክትል ፕሬዝዳንት አቶ ሐሰን ዓሊ በተገኙበት ለህዝብ ክፍት የሆነውን ይህን ኤግዚቢሽን በመቃወም ሠልፍ ያካሄዱት የኦሮሞ ተወላጆች እንዳመለከቱት ዝግጅቱን እንዳንመለከት በፖሊስ ታግደናል። ይህም የሆነው ኦህዴድ የትግራይ እንጂ የኦሮሞ ድርጅት ባለመሆኑ ነው በማለት ሲከሱ የኤግዚቢሽኑ አዘጋጆች ደግሞ በበኩላቸው አዳራሽ ውስጥ ገብተው ስለረበሹ መባረራቸውን ይገልጣሉ።</p>

<p>ከየትኛውም የአሜሪካን ግዛት ይበልጥ ብዙ ሺህ ኦሮሞዎች ባሉበት ሚኒያፖሊስ ኦልማ ያዘጋጀውን ኤግዚቢሽን የሚቃወሙ ዓላማው ለጦርነቱ መዋጮ ማሰባሰብ በመሆኑና ኦሮሞ የራሱ የሆነ ጦርነት ስላለው ጉዳዩ አይመለከተንም በማለት ለቪ.ኦ.ኤ ጋዜጠኛ ተናግረዋል።</p>

<p>የኤግዚቢሽኑ አዘጋጆች በበኩላቸው ዓላማውን ሲናገሩ ኦሮሚያ ለኢንቬስትመንት ያላትን ምቹ ሁኔታ ለማስተዋወቅ እንደሆነ በመግለጽ እነዚህ ተቃዋሚዎች የኦነግን አቋም የሚያራምዱ ናቸው ሲሉ ይከሣሉ።</p>

<p>ተቃዋሚዎች የኦነግን አቋም እንደሚያራምዱ ሳያስተባብሉ የኦነግ ዓርማ የሆነውን የኦሮሚያን ባንዲራ ይዘናል፣ የኦሮሞ ህዝብ ትግልም በኦነግ የሚመራው ነው በማለት የኤግዚቢሽኑን አዘጋጆች ጥቂት የኦህዴድ አባላት በማለት ይገልፃሉ።</p>

<p>የአቶ ሐሰን ዓሊ በሥፍራው መገኘትም እርዳታ ለማሰባሰብ ቅስቀሳ መሆኑን ተቃዋሚዎች ቢገልፁም የኤግዚቢሽኑ አዘጋጆች አቶ ሐሰን በኤግዚቢሽኑ ላይ የተገኙት እግረ መንገዳቸውን እንደሆነ ያመለክታሉ።</p>

<p>ሆኖም ግን የአቶ ሐሰን ዓሊ የአሜሪካ የጉዞ ዓላማ ምን እንደሆነ ከመንግሥት የተሠጠ ኦፌሴላዊ መግለጫ የለም።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል መስከረም 15 ቀን 1991</a></p>

</body>
</html>	
