<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በረሃብ የተሰደዱት ከከተሞች ተባረሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>
 
 
<h1 class="align-center">በረሃብ የተሰደዱት ከከተሞች ተባረሩ</h1>


<p>በምሥራቃዊ ኦሮምያ ክልል ከፍተኛ የሕዝብ መፈናቀል ያስከተለ ረሃብ በመከሰቱ ሁኔታው ከቁጥጥር ውጭ እንዳይሆን በሚወሰድ እርምጃ ከሚሊዮን የማያንሱ ተፈናቃዮች ከፍተኛ መጉላላት እየደረሰባቸው ይገኛል።</p>

<p>ከቅርብ ጊዜ በፊት የኦሮሚያ የአደጋ መከላከልና ዝግጁነት ቢሮ ለመንግሥታዊ መገናኛ ብዙሃን በሰጠው መግለጫ ግማሽ ሚሊዮን ሕዝብ ችግር ላይ መውደቁን አምኖ የውጭ የእርዳታ ድርጅቶች አስፈላጊውን ደጋፍ እንዲያደርጉ የጠየቀ ቢሆን ከዚያ ወዲህ በሶማሌ ክልል ጅጅጋ አንድ ጉባኤ ከመደረጉ ውጭ የተወሰደ እርምጃ አለመኖሩ ይታወቃል።</p>

<p>የምሥራቅ ኦሮሚያ ቆላማ አካባቢ ሕዝብ በድርቅ የተጠቃ አካባቢና ከቅርብ ጊዜ ወዲህ ደግሞ የወባ በሽታ ባስከተለው ከፍተኛ ጉዳት የደረሰበት ሆኖ የፈዲስ፣ የጉርሱም፣ የባቢሌ ሌሎችም የምዕራብ ሐረርጌ ቆላማ ሥፍራዎች ከፍተኛ ረሃብ ስለያዛቸው ሕዝቡ ወደከተሞች ማለትም ወደ ሐረር፣ ሐረማያ፣ ድሬዳዋ እንዳይገቡ በመከልከል የገቡትም ደግሞ በግዳጅ ተሰብስበው በመኪና እየተጫኑ ወደየመጡበት እንዲመለሱ በመደረጋቸውና ዕርዳታ በየቤታችሁ ይመጣላችኋል ተብለው ባዶ ተስፋ እየተሰጣቸው ምንም ሳይመጣ ቀርቶ ሕዝቡ ወደ አዲስ አበባ ጨምሮ ወደ ሌሎች ቦታዎች መሰደዳቸው ታውቋል።</p>

<p>ከየሥፍራው ወደ ምሥራቅ ማለት ወደ ሶማሊያ ለመሄድ የተነሱትም በምሥራቅ ኦሮሚያና በሶማሌ ክልል አካባቢ በተለይም ፊቅ በተባለው አካባቢ ባለው የፀጥታ ችግር እንደዚሁም በሶማሊያ ባለው ችግር ምክንያት መውጫ መንገድ እንኳን ለማግኘት አልቻሉም።</p>

<p>ወደቅርባቸው ወደሚገኘውም የአደሬ የክልላዊ መንግሥት ወደሆነው ወደ ክልል 13 ሐረር ከተማ የገቡት እነዚህ የተፈናቀሉ ሰዎችም የከተማው አስተዳደር ካለው የፀጥታ ስጋት ከገጠር የሚመጡ ሰዎችን ለማስጠጋት እንዳልፈለገ የሚያመለክቱ ሁኔታዎች መኖራቸውን ያመለከቱ እንደሚናገሩት ሁኔታው የፖለቲካ ይዘት እያገኘ መጥቷል። ምክንያቱም የኦጋዴን እና የኦሮሚያ ክልል ቆላማ ሥፍራዎች በታጠቁ ተቃዋሚዎች እንቅስቅሴ ለፀጥታ ኃይሎች በሚፈጠረው ፍራቻ የተነሣ የአካባቢውም ሕዝብ በዚህ የፍራቻ ዓይን ታይቷል ይላሉ።</p>

<p>የዚህ ዓይነት አሠራር በደርግ ዘመን በትግራይ እና ኤርትራ የትጥቅ ትግል በሚካሄድባቸው ሥፍራዎች ያለው ሕዝብ መንግሥት ካለበት የፀጥታ ፍራቻ ረሃብ እንዳይጨርሰው የአብያተ ክርስቲያናት በመተባበር መንግሥት የአስቸኳይ ጊዜ አዋጅ እንዳይንቀሳቀሱ በአገደባቸው ሥፍራዎች ከምፅዋና ከአሰብ በራሳቸው ማጓጓዣ እህል በማቅረብ ሕዝቡን ከማለቅ አትርፈዋል።</p>

<p>ከቅርብ ጊዜ በፊት ጅጅጋ ላይ የተደረገው መንግሥታዊ ያልሆነ የእርዳታ ድርጅቶች ስብሰባ በዚህ የአካባቢው ችግር ላይ ምን እርምጃ ለመውሰድ እንደተወሰነ የሚገልጽ ሁኔታ ያልደረሰን ቢሆንም ዋና ትኩረቱ ከቅርብ ጊዜ በፊት ከሰሜን ሶማሊያ ተመሳሳይ ረሃብ ሸሽተው ወደ አካባቢው ስለገቡት ስደተኞች ጉዳይ እንደሆነ ነው። በአጠቃላይ ከሶማሊያ ሸሽተው በኢትዮጵያ የሚገኙ 100 ሺህ ስደተኞች ናቸው።</p>

<p>የምሥራቅ ኦሮሚያ ከሶማሊያ ጦርነት ወዲህ በመንግሥትም ትኩረት ያልተሰጠው ሲሆን ከ10 ዓመታት በፊት ወደ ሥፍራው የተመለሱትን 1 ሚሊዮን የኦሮሞ ስደተኞችን ጨምሮ ተፈጥሮውም ሆነ በሰው ሠራሽ ችግሮች ከፍተኛ ጫና የተፈጠረበት አካባቢ ነው።</p>

<p>በአጠቃላይ ሲታይ ምሥራቅ የሶማሌ ክልልና የኦሮሚያ ክልል ለአለፉት 10 ዓመታት ግማሽ ሚሊዮን የሶማሌ ስደተኞች 1 ሚሊዮን የኦሮሞ ከስደት ተመላሾችን ይዞ በአካባቢው ካለው የደፈጣ ውጊያ ጋር ተዳምሮ ከፍተኛ ቁጥር ያላቸው ዜጎች ታሥረው ብዙ ዜጐች ወደ ሶማሊያና ኬንያ ተሰደው አካባቢው በድህነት እያዘቀጠ ይገኛል።</p>

<p>በአካባቢው ከፍተኛ ገቢ ማስገኛ የሆኑት ጫትና የፍራፍሬ አትክልቶች በመንግሥት የሚታገዙ ኩባንያዎች ለጥቅማቸው በፈጠሩት የገበያ ጫናና ሞኖፖሊ ዋጋቸው ወድቆ ቀድሞ ለሕዝቡ ያስገኙት የነበረው ገቢ ወድቆባቸዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥር 7 ቀን 1991</a></p>

</body>
</html>	
