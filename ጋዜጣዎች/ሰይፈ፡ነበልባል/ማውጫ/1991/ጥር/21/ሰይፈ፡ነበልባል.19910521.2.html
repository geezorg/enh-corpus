<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መጫና ቱለማ 36ኛ አመቱን አከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መጫና ቱለማ 36ኛ አመቱን አከበረ</h1>

<h2 class="align-center">ዛሬም የራሱ ጽ/ቤት የለውም</h2>


<p>የመጫና ቱለማ የልማትና የመረዳጃ ማህበር የተመሠረተበትን 36ኛ ዓመት እሁድ ጥር 16 ቀን 1991 ዓ.ም በአዲስ አበባ አከበረ።</p>

<p>ይህ አንጋፋና የ36 ዓመት የዕድሜ ባለፀጋ የሆነው የልማትና የመረዳጃ ማህበር በዓል ላይ በቀረበው ሪፖርት ላይ እንደተመለከተው የመጫና ቱለማ ማህበር መተዳደሪያ ደንቡን ቀርጾ የኦሮሞን ሕዝብ ሊወክል በሚችል መልኩ የተቋቋመው ጥር 16 ቀን 1955 ዓ.ም እንደሆነ ተመልክቷል።</p>

<p>ከመነሻው ማህበሩ የተመሠረተበትን ሙያ ዓላማ የጠቀሰው ይህ ሪፖርት የኦሮሞ ሕዝብ እርስ በርሱ እንዲተዋወቅ እንዲቀራረብ በሃይማኖትና በክፍለ ሃገር እንዳይለያይ እራሱን በራሱ ረድቶ ኋላ ቀርነትና፣ ድንቁርናን፣ በሽታን፣ ረሃብንና ይህን የመሳሰሉትን የሰው ልጅ ጠላቶች በጋራ ለመዋጋት ነው።</p>

<p>በተለይም እስካሁን ማህበሩ ባሣላፋቸው የሶስት መንግሥት ስርዓት ዕድሜዎች አንድም በበጎ ዓይን የተመለከተው መንግሥት የለም የሚሉ ወገኖች ማህበሩ በኃይለሥላሴ ዘመን ከ36 ዓመት በፊት የተመሠረተ ወዲያውም 3ኛውን ዓመት በዓሉን እያከበረ በርካታ የአመራሩ አባላት ለሞት፣ ለእሥራትና ለግዞት የተዳረጉበት ወቅት መሆኑን ከጽ/ቤቱ አካባቢ የተገኘው መረጃ ያመለክታል።</p>

<p>በደርግ የሥልጣን ዘመን የማህበሩ እንቅስቃሴ ጨርሶ የተዳፈነበት የማህበሩን አባላት በዓይነ ቁራኛ መከታተልና ጭካኔ የተሞላበት የግድያ ተግባር በማህበሩ አመራርና ዓባላት ላይ የተወሰደበት አስከፊ የመንግሥት ሥርዓት መሆኑን የዕድሜ ባለፀጋዎች ይናገራሉ።</p>

<p>አሁን ባለንበት ወቅትም ይህ አንጋፋ ማህበር የራሱን ጽ/ቤት ለመገንባት ያቀረበው የኮሚቴ ጥያቄ ገና በተግባር ባለመተርጎሙ ዛሬም ከ36 ዓመት በኋላ የግሉ ቢሮ እንደሌለው ታዛቢዎች ጉዳዩን በቅሬታ ያወሣሉ።</p>

<p>በተለይም ደግሞ በማህበሩ ላይ ከተቃዋሚ የፖለቲካ ድርጅቶች ጋር በማያያዝ የሚነዛው ፕሮፓጋንዳ በአመራሩ ላይ የተፈፀመው እሥራትና ወከባ በአጠቃላይ ማህበሩን ለመወንጀል የሚደረገው ጥረት ብዙዎችን እንደሚያሳዝንና የማህበሩ ማንንነትና ትክክለኛ ገጽታ ከላይ በዓላማው ውስጥ የተጠቀሰው እንደተጠበቀ ሆኖ የኦሮሞ ሕዝብ ባህሉን እንዲያዳብር ታሪኩን እንዲያውቅና እንዲያከብር ማነቃቃትና መድረክ መፍጠር እንደሆነ ከጽ/ቤቱ አካባቢ የተገኘው መረጃ ያመለክታል።</p>

<p>የመጫና ቱለማ የልማትና የመረዳጃ ማህበር የተመሠረተበትን 36ኛ ዓመት በዓል በተከበረበት በዚሁ ዕለት በርካታ ታዋቂ ሰዎች ምሁራን ንግግርና ትምህርታዊ መግለጫ ያሰሙ ሲሆን ሕይወታቸውን ለማህበሩ ዓላማ ስኬት አሣልፈው ለሰጡ ውድ የኦሮሞ ሰማዕታት የሕሊና ፀሎት ተደርጓል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥር 21 ቀን 1991</a></p>

</body>
</html>	
