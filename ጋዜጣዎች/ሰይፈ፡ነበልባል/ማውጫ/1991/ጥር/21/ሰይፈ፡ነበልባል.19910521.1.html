<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመቀሌ፣ አክሱምና አድዋ ት/ቤቶች ተዘጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመቀሌ፣ አክሱምና አድዋ ት/ቤቶች ተዘጉ</h1>


<p>የኢትዮጵያ መንግሥት በሰሜናዊ ትግራይ ያሉ ትምህርት ቤቶች እንዲዘጉ መወሰኑ ተዘገበ። የኢትዮ ኤርትራ የድንበር ግጭት ዘጠነኛ ወሩን በያዘበት በአሁኑ ወቅት እስካሁን ሲደረጉ የነበሩት የሰላም ጥረቶች ውጤት ባለማስመዝገባቸውና በኢትዮጵያ በኩል ለሠላም ጥረቱ ስኬት የታየው ልባዊ ፍላጎት በዓለም አቀፉ ሕብረተሰብ አድናቆት ቢቸረውም ሻዕቢያ ግን ለሠላም ጥረቱ ጀርባቸውም ከማሳየትም አልፎ ተደጋጋሚ የትንኮሳ ጥቃቶቹን እየሠነዘረ በመሆኑ ይህ የመንግሥት እርምጃ የሃገሪቷን ሉዓላዊነት ለማስከበር ይቻል ዘንድ ወደ መጨረሻው አማራጭ መቃረቡን እንደሚያመለክት ታዛቢዎች ይናገራሉ።</p>

<p>ይህ የሠላም ጥረት ውጤት ባለማስመዝገቡ የኢትዮጵያ መንግሥት በወራሪው ላይ ያስመዘገበውን የዲፕሎማሲ ድል በፍልሚያውም የውጊያ ግንባር ወታደራዊውን ድል ለማስመዝገብ የጦርነት ዝግጅት መጠናቀቁን ከእርምጃቸው መገንዘብ ይቻላል።</p>

<p>የኢትዮጵያ መንግሥት ቃል አቀባይ ዋቢ አጣቅሶ የቀረበው ይህ ዘገባ እንደሚያመለክተው በመቀሌ፣ በአክሱም፣ አድዋና ሌሎች ከተሞች የሚገኙ ት/ቤቶች እንዲዘጉ የኢትዮጵያ መንግሥት አስታውቋል።</p>

<p>በኬንያ የኢትዮጵያ አምባሣደር የሆኑት ተሾመ ቶጋን ዋቢ አጣቅሶ የቀረበው ሌላ ዜና ደግሞ አምባሳደሩ የመንግሥታቸው ትዕግሥት እየተሟጠጠ መሆኑን በመጥቀስ ከእንግዲህ ለኢትዮጵያ ለሠላም ትንሽ ዕድል ብቻ እንደሚሠጥ አስታውቀዋል።</p>

<p>ጥር 19 ቀን 1991 የኢትዮጵያው ጠቅላይ ሚኒስትር መለስ ዜናዊ የአፍሪካ ዲፕሎማቶችን በአዲስ አበባ ሰብስበው በአደረጉት ኃይለኛ ንግግር የአፍሪካ መሪዎች የሰየሙት የኦጋድጉ የሽምግልና ማዕከላዊ አካል ያሳላፈው የኤርትራ ጦር ከባድመ እንዲወጣ የሚጠይቀው የሰላም ጥሪ ተቀባይነት አግኝቶ ኤርትራ ከባድመ እንድትወጣ በአስቸኳይ ግፊት እንዲያደርጉ ዲፕሎማቶቹን ጠይቀዋል።</p>

<p>ይህ የአፍሪካ ሸምጋዮች ሃሣብ ተቀባይነት ካላገኘ የአፍሪካ ዲፕሎማቶች ኢትዮጵያ የሀገር ሉዓላዊነቷን ለማስጠበቅ ያላትን መብት እንዲደግፉ በአንክሮ ጠይቀዋል። መለስ ዜናዊ ለብዙ ወራት ከመገናኛ ብዙሃን ተቆጥበው ቆይተዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥር 21 ቀን 1991</a></p>

</body>
</html>	
