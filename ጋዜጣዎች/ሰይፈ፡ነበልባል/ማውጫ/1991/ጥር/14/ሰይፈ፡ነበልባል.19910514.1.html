<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መሐመድ ሳህኑን በኢትዮ ኤርትራ ሸምጋይ ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መሐመድ ሳህኑን በኢትዮ ኤርትራ ሸምጋይ ሆኑ</h1>


<p>በኢትዮጵያና ኤርትራ መካከል የድንበር ግጭት ከተከሰተ ዘጠኝ ወራትን ያስቆጠረ ሲሆን በአፍሪካ አንድነት ድርጅት በኩል የቀረበው የማዕከላዊ አካሉ የሽምግልና ሥራ እስካሁን ፍሬ ሳይሰጥ በመቆየቱ ለተመድ ለፀጥታው ምክር ቤት ከቀረበ አንድ ልዩ ዲፕሎማት ተመድቦ ሁኔታውን እንዲከታተል መደረጉን የደረሰን ዜና ያስረዳል።</p>

<p>ጥር 10 ቀን 1991 በኒውዮርክ አሜሪካ መግለጫቸው ጉዳዩን ይፋ ያደረጉት የተባበሩት መንግሥታት ኃላፊ ፍሬድ ካርድ ሲሆኑ ለኢትዮ-ኤርትራ ገላጋይ ሳህኑን ቀጥታ ተጠሪነታቸው ለተመድ ዋና ፀሐፊ ኮፊ አናን እንደሆነ ተገልጿል።</p>

<p>መሐመድ ሳህኑን ቀደም ሲል በሶማሊያ በታላላቆቹ ሐይቆች አካባቢ ለተፈጠሩት ቀውሶች መፍትሄ እንዲያፈላልጉ ተመድበው የሠሩ የአልጄሪያ ዲፕሎማት ናቸው። በአፍሪካ አንድነት ድርጅት በሁለቱ አገር መካከል የተከሰተውን የድንበር ግጭት ለመገላገል የተጀመረው ሽምግልና እስካሁን መላ ያላገኘው የሻዕቢያ ጦር ከባድመ ይውጣ የተባለው ኢትዮጵያ ለሁሉም የሰላም ንግግሮች ቅድመ ሁኔታ አድርጋ ያቀረበችው ጥያቄ አሁንም እንዳለ ነው።</p>

<p>ከዚህ በፊት የኢትዮ ኤርትራ ጉዳይ ለተባበሩት መንግሥታት ሁለት ጊዜ ቀርቦ ውይይት የተደረገበት ሲሆን ሁለቱንም ጊዜ ሁለቱ አገሮች የድንበር ግጭቱን በሰላማዊ መንገድ እንዲፈቱ የጠየቀ ውሳኔ ተላልፏል።</p>

<p>ከቅርብ ጊዜ በፊት የኢትዮጵያ መንግሥት የተባበሩት መንግሥታት በሻዕቢያ ላይ ግፊት በማድረግ ከባድመ እንዲወጣ እንዲያስገድዱ የሚጠይቅ መግለጫ ካወጡ ወዲህ ተመድ የመደበው ልዩ ዲፕሎማት ወደ አካባቢው እንደሚጓዙ የተገለፀ ሲሆን የት ተመድበው እንደሚሠሩ ያልተገለፀው ምንጭ ምናልባት አዲስ አበባ ሳያርፉ አይቀርም ይባላል።</p>

<p>መሐመድ ሳኑን ለተመድ ዋና ፀሐፊ ልዩ ልዑክ ሆነው የሚሠሩ ሲሆን ምናልባት ብዙ ጊዜ ከአዲስ አበባ አሥመራ ኒውዮርክ ተመላልሰው የሚሠሩ በመሆናቸው በሁለቱ አገሮች መካከል የአሜሪካው ገላጋይ አንቶኒ ሌክ ያልቻሉትን ሥራ ሊያከናውኑ ይችላሉ ተብሎ ይጠበቃል። ይህ ካልሆነ ሂደቱ ሁለቱ አገሮች ወደማያባራ ጦርነቱ መግባት ይሆናል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ጥር 14 ቀን 1991</a></p>

</body>
</html>	
