<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሐሰን ዓሊ ባለቤታቸውን ተከትለው አሜሪካ ከገቡ 6 ወራት አስቆጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሐሰን ዓሊ ባለቤታቸውን ተከትለው አሜሪካ ከገቡ 6 ወራት አስቆጠሩ</h1>

<h2 class="align-center">ዱባለ ጃሌም ለህክምና ውጭ ሃገር ሄዱ</h2>


<p>የኦሮሚያ ክልላዊ መንግሥት ም/ፕሬዝዳንት የሆኑት አቶ ሐሰን ዓሊና ቀድሞ የኢትዮጵያ ብሔራዊ ባንክ ገዢ የነበሩት አሁን ደግሞ የኦህዴድ የንግድ ተቋም ለሆነው ዲንሾ ኩባንያ ሥራ አስኪያጅ የሆኑት አቶ ዱባለ ጃሌ ባደረባቸው ህመም ምክንያት ሁለቱም በውጪ ሃገር ለመታከም ከሃገር መውጣታቸው ታወቀ።</p>

<p>የአቶ ሐሰን ዓሊ ባለቤት ባለፈው ዓመት ሰኔ ወር ላይ የተጓዙት ነፍሰ ጡር ሆነው እዚያው አሜሪካን ለመውለድ ሲሆን ባለቤታቸውን ወደ አሜሪካ በሸኙ በወሩ ደግሞ ሐምሌ ወር ላይ አቶ ሐሰን ዓሊ በተመሳሳይ የህክምና ጉዳይ ወደ አሜሪካን ሃገር ባለቤታቸውን ተከትለው ከገቡ እነሆ 6 ወራት ማለፉ ይታወቃል። እኚህ የኦህዴድ ባለሥልጣን 6 ወራት ሊያቆያቸው የሚችለው ምን ሊሆን እንደሚችል እንቆቅልሽ ነው በማለት አስተያየታቸውን የሚለግሱ ታዛቢዎች በርካታ ናቸው።</p>

<p>ለሕክምና ወደ አሜሪካ የመጓዛቸው ጭምጭምታ እንደተሰማ በሰሜን አሜሪካ የኦልማ ቅርንጫፍ ባዘጋጀው ኤግዚቪሽን ላይ ተገኝተው ሥነ ሥርዓቱን በንግግር ይከፍታሉ የተባሉት አቶ ሐሰን ዓሊ ወዲያውኑ በገጠማቸው የኦሮሞ ማኅበረሰብ ተቃውሞ ሳቢያ ወደ ሥፍራው ድርሽ አለማለታቸውን የሚጠቁሙት አንዳንድ ዘገባዎች ኦልማ በሚኒያፖሊስ ሲምፖዚየም ሲያዘጋጅ በሥነ ሥርዓቱ ላይ ይገኛሉ የተባሉት አቶ ሀሰን ዓሊ የመጡት ልማትና ኢንቬስትመንት የሚል መጠሪያ በተሰጠው በዚሁ የኦልማ ኤግዚቪሽን ላይ ም/ፕሬዝዳንቱ የእርዳታ ቅስቀሳ ለማድረግ ነው የመጡት በማለት ውግዘትና የተቃውሞ ሠልፍ ሲያደርጉ የነበሩት የኦሮሞ ማ/ሰብ ሠልፈኞቹ ከኤግዚሽኑ አዘጋጆች ጋር አለመግባባት በመፈጠሩ በፖሊስ ግልግል ጉዳዩ ከበረደ በኋላ የአቶ ሀሰን ዓሊ ድምፅና ገጽ እስካሁን ጠፍቶ መቆየቱ ለብዙዎቹ እንቆቅልሽ ሆኗል።</p>

<p>የኦህዴድ ማ/ኮሚቴና የኢህአዴግ ሥራ አስፈጻሚ አባል የሆኑትና ቀድሞ ይሰሩበት ከነበረ የብሔራዊ ባንክ ገዥነት ስልጣናቸው ተነስተው ዲንሾ ለተባለው የኦህዴድ ግዙፍ የንግድ ኩባንያ ሥራ አስኪያጅ የሆኑት አቶ ዱባለ ጃሌም ጤንነታቸው መቃወስ ከጀመረ የቆየ ቢሆንም በዚሁ ሳቢያም ለከፍተኛ ህክምና ወደ ውጪ ሀገር መጓዛቸውን ከአንዳንድ ምንጮች ለመረዳት ተችሏል።</p>

<p>ከዓመት በፊት ያኔ በአራት ኪሎው የምንሊክ ቤተ መንግሥት ውስጥ ለቀናት በተካሄደው ግምገማ ሣቢያ የአንድ ከፍተኛ የኦህዴድ ባለሥልጣን ህወት ሲጠፋ ያኔ የብሔራዊ ባንክ ገዢና የኦህዴድ ማዕከላዊ ኮሚቴ አባል የነበሩት አቶ ዱባሌ ጃሌ ክፉኛ ታመው በጦር ኃይሎች ሆስፒታል በህክምና ላይ እንደነበሩ ሲታወቅ ግምገማው አልቆ እርሳቸውም ድነው ከሆስፒታል እንደወጡ ለመጨረሻ ጊዜ ያከናወኑት ነገር ቢኖር በአዲሱ የብር ኖት ላይ ፊርማቸውን ካኖሩ በኋላ ከብሔራዊ ባንክ ገዢነት ሥልጣናቸው መነሣታቸው ነበር የተደመጠው።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ኅዳር 11 ቀን 1991</a></p>

</body>
</html>
