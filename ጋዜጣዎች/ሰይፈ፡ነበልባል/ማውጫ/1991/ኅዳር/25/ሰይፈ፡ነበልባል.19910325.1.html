<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ ዜጎቿ ወደ ኤርትራ እንዳይገቡ አስጠነቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካ ዜጎቿ ወደ ኤርትራ እንዳይገቡ አስጠነቀቀች</h1>


<p>አሜሪካ ዜጎቿን ወደ ኤርትራ እንዳይንቀሳቀሱ ማስጠንቀቋ ተገለጠ። የቀድሞው የአሜሪካ መንግሥት የፀጥታ አማካሪ የነበሩት አንቶኒ ሌክ ወደ ምሥራቅ አፍሪቃ በማቅናት የኢትዮ-ኤርትራን የድንበር ግጭት ለማስታረቅ በአሥመራና በአዲስ አበባ ጥረት በጀመሩበት ወቅት የተሰጠው ይህ ማስጠንቀቂያ ምናልባትም ይህ የአንቶኒ ሌክ የሽምግልና ጥረት መጨረሻው ሳይሆን እንደማይቀር ታዛቢዎች ይናገራሉ።</p>

<p>ወደ ኤርትራ እንዳይሻገሩ ለዜጎቿ ማስጠንቀቂያ የሰጠችው አሜሪካ ለማስጠንቀቂያው የሰጠችው ምክንያት በሁለቱ ሀገሮች ድንበሮች አካባቢ አልፎ አልፎ የሚሰማውን የከባድ መሣሪያ ድብደባ ነው።</p>

<p>ሆኖም ግን ይህ የአንቶኒ ሌል የሽምግልና ጥረት የመጨረሻው ነው የሚሉት ታዛቢዎች ጉዳዮን በሽምግልና ለመጨረስ ያልተቆጠበ ጥረት ስታደርግ የነበረችው አሜሪካ እጇን ሳታወጣ እንደማትቀር ይገመታል።</p>

<p>የአሜሪካው ልዩ ልዑክ አንቶኒ ሌክ ከዋሽንግተን ለመነሳት በዝግጅት ላይ እያሉ የኤርትራው ፕ/ት ኢሳያስ አፈወርቂ በሰጡት ጋዜጣዊ መግለጫ አንቶኒ ሌክ አዲስ ሃሳብ ይዘው ካልመጡና ያንኑ የቀድሞውን ሃሣብ የሚያቀርቡ ከሆነ ጉዟቸው ፋይዳ የሌለውና ውሃ ቅዳ ውሃ መልስ ነው ሲሉ በማጣጣል ተናግረዋል።</p>

<p>ይህም ከወዲሁ የአሜሪካኖቹን የሽምግልና ጥረት ውጤት አልባነት የሚያመለክት ከመሆኑም በላይ በሰኔ ወር አጋማሽ ላይ በፕ/ት ክሊንተን ጥያቄ ተኩስ እንዲያቆሙ የተጠየቁት የኤርትራና የኢትዮጵያ መንግሥታት የአሜሪካኖቹ የሽምግልና ጥረት ሲመክን የተኩስ አቁም ጥያቄ አብሮ ስለሚመክን ምናልባትም ውጊያው ሊጀመር ይችላል ከሚል ግምት አሜሪካ ዜጎቿ ወደ ኤርትራ እንዳይገቡ ከወዲሁ ለማስጠንቀቅ ተገዳለች።</p>

<p>በተያያዘ ዜና ኢትዮጵያ ከኤርትራ ጋር የድንበር ግጭት ውስጥ ከገባች ወዲህ አሁንም 4 የጦር አይሮፕላኖች፣ 4 ተዋጊ ሂሊኮፕተሮችና ብዙ የማመላለሻ አይሮፕላኖች ብዙ የጦር መሳሪያዎች ከሩሲያ ገዝታ በሚቀጥሉት ወራት ውስጥ ወደ ኢትዮጵያ እንደሚገባ ሕዳር 24 የተሰማ የጀርመን ሬዲዮ ኢንተርታስ የተባለ የሩሲያ ዜና አገልግሎት ጠቅሶ ዘግቦአል። ከዚህ በፊት ኢትዮጵያ ከፈረንሳይ አገር የጦር መሳሪያ እንደገዛች የተዘገበ ሲሆን ኤርትራ ኢትዮጵያ ከፍተኛ ጦርነት ልትከፍትብኝ ታስፈራራኛለች በማለት በውጭ አገሮች ዘመቻ ላይ መሆኑዋ ይታወቃል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ኅዳር 25 ቀን 1991</a></p>

</body>
</html>
