<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ግዛቷን ለማስመለስ ያላት ብቃት አያጠራጥርም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ግዛቷን ለማስመለስ ያላት ብቃት አያጠራጥርም</h1>


<p>ኢትዮጵያ በፖለቲካም ይሁን በወታደራዊው መስክ ያላት ግብ አንድ ብቻ መሆኑን ገለጠች። ይህም ኢትዮጵያ ያላት ብቸኛው ፖለቲካዊና ወታደራዊ ግብ በወረራ የተያዘባትን ግዛቷን በማስመለስ ሉዓላዊነቷን ማስከበር እንደሆነ የውጭ ጉዳይ ሚኒስትር ስዩም መስፍን አስገንዝበዋል።</p>

<p>የኢትዮጵያ የውጪ ጉዳይ ሚኒስቴር አቶ ስዩም መስፍን በኢትዮ-ኤርትራ ግጭቶች ዙሪያ ከትናንት በስቲያ በሰጡት ጋዜጣዊ መግለጫ ኢትዮጵያ ለሠላም ሲባል ሙሉ ትብብር እያደረገች መቆየቷንና አሁንም ለዚህ ዝግጁ መሆኑዋን ገልፀው ሉዓላዊነቷ እየተደፈረ የሕዝቦቿ ክብር እየተዋረደ ልትቀትል አትችልም ሲሉ ገልጠዋል።</p>

<p>ለ3ኛ ሸምጋይ አካሎች ያሳየነው ትዕግሥትና ዝግጁነት በስህተት ተተርጉሞ ሁሉንም ዓይነት በደል ሊቀበል የሚችል ወፍራም ቆዳ እንዳለን ተደርጎ ሊታይ አይገባም ሲሉ አስገንዝበዋል።</p>

<p>ኢትዮጵያ ተወራና ተደፍራ እያለች ሕዝቧ ግፍ እየተፈፀመበትና ያለ እረፍት እየተተነኮሰች በነበረችበት ሁኔታ ኢትዮጵያ ያሳየችውን ትዕግስት ሁሉም ያስተዋለው ነው ብለዋል።</p>

<p>አያይዘውም የሰላም ሃሳቦች እና የሁሉንም ስንቀበል ኤርትራ አንዱንም ሳትቀበልና በመጨረሻም የአፍሪካ አንድነት ድርጅት የሰላም ሃሳብ ላይ ደርሰን ኤርትራ እቀበላለሁ ወይም አልቀበልም ሳትል ላልተወሰነ ጊዜ በዚሁ የአፍሪክ አንድነት ድርጅት የውሳኔ ሃሳብ ላይ ልትተኛ ማሰቧ ምን ያህል ለጦርነት እንደተነሳሳች ያረጋግጣል ሲሉ አቶ ስዩም ለጋዜጠኞች ገልጠዋል።</p>

<p>በአየር ላለመጠቃቃት የነበረውን ውል ኤርትራ ቀድማ ማፍረሷና በመጨረሻም በባድመ ሽራሮ ግንባር ሰፊ ማጥቃት በመጀመር ኢትዮጵያ አስገድዳ ወደ ጦርነት እንዳስገባቻት ውጪ ጉዳይ ሚኒስትሩ ገልፀዋል።</p>

<p>አያይዘውም አቶ ስዩም ሲናገሩ የኤርትራ ባለሥልጣኖች ለዓለም አቀፍ ህጎችም ይሁን ለቀረቡት የማስታረቂያ ሃሣቦች ያሣዩት ደንታ ቢስነት በግልጽ የታዩ ሂደቶች ሆነው አልፈዋል ሲሉ ገልፀዋል።</p>

<p>የኤርትራ ባለሥልጣናት ኃላፊነት በጎደላቸው ተግባሮቻቸው የፈጠሩትና የጫሩት ጦርነት እሳት ማስቀሪያው ብቸኛው መንገድ የአፍሪካ አንድነት ድርጅት ያቀረበው ዕቅድ መሆኑን የተገነዘቡ የዓለም አቀፍ ማህበረሰብ እምቢተኛው ወገን ላይ በቂ ጫና ባለማሣረፉ ኤርትራ በግትርነቷ እንድትገፋ ቀዳዳ ከፍቶላታል ሲሉ አቶ ስዩም አስገንዝበዋል።</p>

<p>አያይዘውም ኢትዮጵያ በወረራ የተወሰደባትን ግዛቷን ከማስመለስ ውጪ የኤርትራን መንግሥት ለመገልበጥ ሃሳብ እንደሌላትና ይህ የኤርትራ ሕዝብ ጉዳይ እንደሆነ ለቀረበላቸው ጥያቄ ሲመልሱ አብራርተዋል።</p>

<p>ኢትዮጵያ በቀራት አማራጭም ቢሆን መሬቷን ለማስመለስ ብቃት እንዳላት መጠራጠር አያስፈልግም ያሉት ውጪ ጉዳይ ሚኒስትር ስዩም መግለጫውን በሰጡበት ዕለት አሁንም ጦርነቱ በባድመና ጾረና ግንባሮች ውጊያው እየተካሄደ እንዳለ የመንግሥት ቃል አቀባይ አረጋግጧል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል የካቲት 5 ቀን 1991</a></p>

</body>
</html>	
