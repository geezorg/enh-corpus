<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዋሽንግተን የሚካሄደው ኢትዮ የባህልና የንግድ ትርዒት ዝግጅት እየተገባደደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዋሽንግተን የሚካሄደው ኢትዮ የባህልና የንግድ ትርዒት ዝግጅት እየተገባደደ ነው</h2>


<p>በአሜሪካን ሀገር ሲዘጋጅ በዓይነቱ የመጀመሪያ የሆነው የንግድ ትርዒት ለማቅረብ የሚያስፈልጉት ቅድመ ዝግጅቶች እየተገባደዱ መሆኑ ተገለጠ።</p>

<p>ኢትዮ የባህልና የንግድ ትርዒት በሚል ስያሜ የተዘጋጀው ይህ ኤክስፖ ኢትዮጵያ ለኢንቬስትመንት ያላትን ምቹ ሁኔታዎች አጉልቶ ለማሣየት የታቀደ መሆኑን አዘጋጆቹ ገልጠዋል።</p>

<p>ኢትዮጵያ ከአሜሪካን ጋር ያላት የንግድ ሚዛን በአዎንታዊ መንገድ ለማሻሻልና ለመለወጥ የንግድና ኢንቬስትመን እንቅስቃሴዎችን ማካሄድ እንደሚያስፈልጋት ሲገለጽ በ1998 እ.ኤ.አ ኢትዮጵያ ወደ አሜሪካ ኤክስፖርት ያደረገቻቸው ዕቃዎች 52.000.000 ዶላር ዋጋ ያላቸው ሲሆኑ በአንፃሩ ከአሜሪካን የገዛቻቸው ዕቃዎችና ግልጋሎቶች ግን ከ58.000.000 ዶላር ሆነው መገኘታቸው በአሜሪካ የኢትዮጵያ ኤምባሲ የንግድ ካውንስለር የሆኑት መሐመድ ያህያ ገራድ አስታውቀዋል። የንግድ ትርዒቱን የሚያዘጋጁት ሶስት የግል ድርጅቶች ሲሆኑ እነዚህም ሉሲ፣ ጽዋና ግሎባል የተባሉት ናቸው።</p>

<p>የግብርና ተጠባባቂ ሚኒስትር ዶ/ር መንግሥቱ ሁለቃ የግብርናና የዱር ሃብታችንን በኢንቨስተሮች መስህብ ለኢኮኖሚያችን መሠረት እንደመሆኑ ቅርፀቱ በዓለም የምናስተዋውቅበት ልዩ መድረክ ነው ብለዋል።</p>

<p>ዶ/ር መንግሥቱ አያይዘውም የኢትዮጵያን ትክክለኛ ገፅታና ዋንኛ የልማት አቅም በማሣየት በየትኛውም ሴክተር ይልቅ ሰፊውን ድርሻና የኢኮኖሚ አድማስ የሚሸፍነው የግብርና የዱር ሃብታችንን መሠረት ያደረገው ዘርፍ ነው በማለት ገልጠዋል።</p>

<p>በአሜሪካን ኤምባሲ የንግድ ክፍል ሁለተኛ ፀሐፊ ሚስተር ከልቭላንድ ቻርለስ እንደገለጡት አሜሪካን ሀገር በሚካሄደው የንግድ ትርዒት ላይ ለሚሣተፉ ድርጅቶች የቪዛ ጉዳይ በልዩ ትብብር እንደሚስተናገድ ገልፀዋል። ኃላፊው በማያያዝም በሁለቱ መንግሥታት መካከል ስለሚኖረው የባህል የንግድና የኢንቬስትመንት ትብብር ሲጠቅሱ የንግድ ትርዒቱን በአሜሪካ ለማስተዋወቅ ከፍተኛ እንቅስቅሴ እየተደረገ መሆኑን ገልፀዋል።</p>

<p>በዚህ በአሜሪካን ሀገር ዋሽንግተን ቨርጂኒያ ካፒታል ኤክስፖ በሚካሄደው የኢትዮ የባህልና የንግድ ትርዒት ላይ ለሚካፈሉ ተጓዦች የኢትዮጵያ አየር መንገድ ልዩ የዋጋ ቅናሽ ማድረጉም ተመልክቷል።</p>

<p>ይህን ታላቅ ትርዒት ያዘጋጁት ሶስት የግል ድርጅቶች በጋራ ሆነው ግንባር በመፍጠር ሲሆን ሉሲ ኢንተርቴይመንትና ቢዝነስ ፕሮሞሽን ሰርቪስና ፅዋ ኢንተርናሽናል ቢዝነስ ሴንተር እንዲሁም ግሎባል ትሬድ ኤንድ ካልቸር ፕሮሞሽን ግሩፕ የሚባሉት ሲሆኑ ሉሲና ፅዋ በሀገር ውስጥ የተቋቋሙ ግሎባል የተሰኘው ግን በአሜሪካን ሀገር የሚንቀሳቀስ የግል ንግድ ድርጅት እንደሆነ ታውቋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ሐምሌ 30 ቀን 1991</a></p>

</body>
</html>	
