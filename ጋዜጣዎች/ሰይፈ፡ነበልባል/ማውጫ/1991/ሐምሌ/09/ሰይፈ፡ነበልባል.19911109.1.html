<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>5 ሺህ የኢትዮጵያ ጦር በሁለት አቅጣጫ ወደ ሶማሊያ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">5 ሺህ የኢትዮጵያ ጦር በሁለት አቅጣጫ ወደ ሶማሊያ ገባ</h1>


<p>የሶማሊያና ድንበር በሁለት አቅጣጫ አቋርጦ የገባው የኢትዮጵያ መከላከያ ኃይል በወታደራዊ ኮንቮይ ወደ 180 ኪ.ሜ ከሞቃዲሾ በስተሰሜን እየገሰገሰ መሆኑን የዓይን ምስክሮች ዋቢ አጣቅሶ የቀረበው ዘገባ አመለከተ። ሐምሌ 8 ቀን 1991 ክውጭ ሃገር ጉብኝት የተመለሱት ሁሴን አይዲድ የሊቢያ መንግሥት ኢትዮጵያን እና ሶማሊያን በማቀራረብ ከተነጋገረ በኋላ በቅርቡ በሁለቱ መካከል ያለውን ውጥረት ለመቀነስ ውይይት ለማካሄድ ዝግጅት መኖሩ ማስረዳታቸው ታውቋል። የኦሮሞ ነፃነት ግንባር ሸማቂዎችን ለማሰስ የታቀደ ነው በተባለለት በዚህ ዘመቻ የሁሴን አይዲድን አንጃ ለማሳደድ መሆኑም በተጨማሪ ተመልክቷል።</p>

<p>ሶማሊያ ውስጥ ፑንትላንድ የተባለ ግዛት መስርተናል ለሚለው የሶማሊያ አንጃ የማስታወቂያና የቴሌኮሚኒኬሽን ሚኒስትር ናቸው የተባሉት አዋድ አህመድ አሻረህ አዲስ አበባ ውስጥ በሠጡት መግለጫ ኢትዮጵያ ዳር ድንበሯን የሚፈታተን ማናቸውንም ሙከራ የመከላከል መብት አላት ሲሉ በተናገሩ ዕለት ነው የኢትዮጵያ የመከላከያ ኃይል ወደ ሶማሊያ የዘለቀው።</p>

<p>ቢቢሲ አሁን ኢትዮጵያ ለማካሄድ በወጠነችው እጅግ አጓጊ ዘመቻ የሶማሊያን ድንበር ጥሳ የወሰደችው እርምጃ መሆኑን ጠቅሶ ከዚህ በፊትም ኢትይኦጵያ የጦር የሁሴን አይድዲን ጦር ከባይደዋ ከተማ ለማባረር በሰኔ መጀመሪያ ላይ ተመሳሳይ ዘመቻ አድርጋ እንደነበር ገልጿል። ዘገባው የኢትዮጵያ ኃይሎች አሁን ከማንኛውም ጊዜ የበለጠ ወደ ሶማሊያ ውስጥ ዘልቀው ለመግባት የተነሣሡበት ጉዳይ ባሌደግሌ የተባለውን ከሞቃዲሾ ወደ ምዕራብ ያለውን ባለአስፋልት አይሮፕላን ማረፊያ ለመቆጣጠር መሆኑን ጨምሮ ገልጾ አሁን ዋና ትኩረት አድርጎ የተወሰደው አይዲድን ከማባረር ሌላ ተቃዋሚ የኦሮሞ ነፃነት ግንባር ተዋጊዎች ለመፈለግ መሆኑን የቢቢሲ ዘጋቢ ሃሠን በሪሴ ከሞቃዲሾ ባስተላለፈው ዘገባ ገልጿል። ይህ ዜና የሚያስረዳው በዓይን ምስክሮች መሠረት በብዙ ተሽከርካሪዎች የተሞሉ በከባድ የታጠቁ የኢትዮጵያ ወታደሮች በጌዶ እና ባይ በተባለው አውራጃ በኩል ድንበር ጥሰው መግባታቸው አረጋግጧል። ዘጋቢው በረጅም ርቀት መገናኛ ሬድዮ ባገኘው ዜና መሠረት ወታደሮች በሁለት አቅጣጫዎች ሶማሊያ እየገቡ መሆናቸውንና ወታደሮቹም መድፎች ብረት ለበሶችና ሌሎች የጦር መሣሪያዎች መያዛቸውን በጌዳ በኩል የገቡትም 2 ሺህ ወታደሮች ሉክ ከተም አላፈው በመጓዝ ላይ መሆናቸውንና ሁለተኛው ኮንቮይ በቤይ በኩል ደግሞ ባሬ የተባለውን መንደር አቋርጠው ወደደቡብ በመጓዝ ላይ መሆኑን ይህ መንደር በአልባይዴ ወረዳ የሚገኝ ከሞቃዲሾ በስተሰሜን ያለ ሲሆን በአጠቃላይ በዚህ አሁን በተካሄደው ዘመቻ ከ5 ሺህ ወታደሮች በላይ ተሳታፊ መሆናቸውን ገልፆ አንደኛው ቡድን ቀድሞ የወታደራዊ ካምፕ በሆነው በቡርቆስ ሠፍረው የሚገኙ መሆናቸውንና ይህ ቦታ ከሎቡርዴድ 100 ኪሎሜትር ላይ ሂራን ውስጥ የሚገኝ ሥፍራው እንደሆነ አመልክቷል።</p>

<p>ዘጋቢው ያነጋገራቸው በእግራቸው ሞቃዲሾ የደረሱ መንገደኞች ኢትዮጵያውያኑ ወታደሮች የሚመሩት ተባባሪ የሶማሌ አንጃዎች መሆናቸውን ገልጿል። በሌላም በኩል 160 ኪ.ሜ ከሞቃዲሾ በስተደቡብ የሚገኘውን ኮርዮሌ የተባለው የጦር ሠፈር ሌላው ዘመቻው ያተኮረበት ቦታ የኦሮሞ ተዋጊዎች የሚገኙበት በመሆኑ እንደሆነ የቢቢሲው ዘጋቢ በፋክስ ባስተላለፈው መልዕክት አመልክቷል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ሐምሌ 9 ቀን 1991</a></p>

</body>
</html>	
