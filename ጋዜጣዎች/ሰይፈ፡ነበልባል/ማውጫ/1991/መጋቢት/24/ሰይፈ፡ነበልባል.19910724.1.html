<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያው ምክትል ፕሬዝዳንት ከአገር የወጡት በዶ/ር አደም ፊርማ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኦሮሚያው ምክትል ፕሬዝዳንት ከአገር የወጡት በዶ/ር አደም ፊርማ ነው ተባለ</h2>


<p>የኦሮሚያው ም/ፕሬዝዳንት በአቶ ሐሰን ዓሊ መክዳት ሰበብ የጤና ጥበቃ ሚ/ር የነበሩት ዶ/ር አደም ኢብራሂም ከሥልጣናቸው ለመነሳታቸው ምክንያት መሆኑን ውስጥ አዋቂ ምንጮች አስታወቁ።</p>

<p>ዶ/ር አደም ኢብራሂም ከጤና ጥበቃ ሚኒስትርነት ሥልጣናቸው የተነሱት በሙስናና በገንዘብ ብክነትና ኃላፊነታቸውን አላግባብ አልተወጡም ወይም በሥልጣን ብልግና ነው በማለት ሲቀርብ ከነበረው ዘገባ ለየት ባለመልኩ ለዶ/ር አደም ከሥልጣን መባረር የአቶ ሐሰን መክዳት አንዱ ምክንያት መሆኑን እነዚሁ ውስጥ አዋቂ ምንጮች ያመለክታሉ።</p>

<p>የኦሮሚያው ምክትል ፕሬዝዳንት አቶ ሐሰን ዓሊ ለሕክምና ከሐገር እንዲወጡ የህክምና ማስረጃ በመስጠታቸው ምክንያት ከባድ ግምገማ የተካሔደባቸው የጤና ጥበቃው ዶ/ር አደም ኢብራሂም በዚሁ ምክንያት ከሥልጣን መውረዳቸውን እነዚሁ ውስጥ አዋቂ ምንጮች ይጠቁማሉ።</p>

<p>በተጠናወታቸው በሽታ ግማሽ አካላቸውን ወደ ሽባነት እያመራ ባለው ሕመም ክፉኛ በደዌ ሲሰቃዩ ለነበሩት የኦሮሚያው ም/ፕሬዝዳንት ለአቶ ሐሰን ዓሊ በውጪ ሃገር ከፍተኛ ሕክምና ለማግኘት የሚያስችላቸውን የሐኪም ማስረጃ ከዶ/ር አደም ኢብራሂም ተቀብለው ከሃገር ከወጡ በኋላ ባለፈው ዓመት መጨረሻ ላይ ወደ አሜሪካ ተጉዘው በዚያው የውሃ ሽታ ሆነው መቅረታቸው ይታወቃል።</p>

<p>ም/ፕሬዝዳንቱ አቶ ሐሰን ዓሊ በአሜሪካ ሚኒሶታ ለኦሮሞ ልማት ማህበር የገቢ ማሰባሰቢያና ኢንቬስተሮችን ወደ ኦሮሚያ ለመሳብ በተዘጋጀው ስብሰባ አዳራሽ ውስጥ ከኦነግ ደጋፊዎች ጋር ውዝግብ ከተፈጠረበት ዕለት ወዲህ እኚህ የቀድሞው የኦሮሚያ ባለሥልጣን ድምፃቸው አልተሠማም።</p>

<p>እስካሁን የኦሮሚያ ም/ፕሬዝዳንትን ቢሮ በማን እንደሚመራ ለህዝቡ በኦፌሲየል ያልትገለፀ ሲሆን በምዕራብ ሐረርጌ የጭሮ ከተማ ሕዝብ ውክልና በማን እንደተያዘው አይታወቅም አልተገለፀም።</p>

<p>እንደ አንዳንድ ምንጮች ገለፃ ለአቶ ሐሰን ዓሊ የሕክምና ማስረጃ በመስጠታቸው ከጤና ጥበቃ ሚኒስትርነት ሥልጣናቸው በግምገማ የተነሱት ዶ/ር አደም ኢብራሂም ክፉኛ መታመማቸው ሲነገር እንደ አንዳንድ ያልተረጋገጡ ምንጭቾ አባባል ከሆነ እኚሁ የቀድሞ የካቢኔ ሚ/ር ለሕክምና ወደ ውጪ ሀገር መውጣታቸው ከመነገሩ ውጪ ስለጉዳዩ በኦፌሰየል የተሰጠ መግለጫ እስካሁን የለም።</p>

<p>አቶ ሐሰን ዓሊ ባለቤታቸውንና ልጆቻቸውን አስቀድመው ከሐገር ካስወጡ ከሳምንት በኋላ እራሳቸውም ቤተሰባቸውን ተከትለው በመውጣት በእዚያው አሜሪካ ገብተው መቅረታቸው ተዘግቧል።</p>

<p>የአቶ ሐሰን ዓሊ መክዳት ከተረጋገጠ በኋላ ቢሮዋቸውና መኖሪያ ቤታቸው መፈተሹን የገለጡ አንዳንድ ዘገባዎች ይፋ መውጣታቸው የሚታወቅ ሲሆን ባለቤታቸው ቀደም ሲል በግብፁ ፕሬዝዳንት ላይ የመግደል ሙከራ በተደረገበት ወቅት ይሠሩበት ከነበረው አንድ የሙስሊም ግብረ ሠናይ ድርጅት ተይዘው መታሠራቸውን የሚያወሱ ዘገባዎች የሴትየዋ እሥራት ከንግድ ጋር በተያያዘ ገንዘብ ነክ ጉዳዮች ነው ማለታቸው ይታወሣል።</p>

<p>ቀድሞ በባህር ዳር መምህር የነበሩት አቶ ሐሰን ዓሊ ኢህአዴግ አካባቢው ሲቆጣጠር አብረው እስከ አዲስ አበባ የዘለቁ መሆናቸውን ሲነገር ቀድሞ በሽግግር ዓመታት የኦሮሚያ ፕሬዝዳንት የነበሩ ሀሰን ዓሊ በኢፌዴሪ የኦሮሚያ ምክትል ፕሬዝዳንት ሆነው መሾማቸው የፈጠረው ብስጭት ለክዳት ዳረጋቸው የሚሉ ወገኖች ይህ ለጉዳዩ ምክንያት ስለመሆኑ የሚያቀርቡት የተረጋገጠ ምክንያት የለም።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል መጋቢት 24 ቀን 1991</a></p>

</body>
</html>	
