<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሸምበቆው ውጊያ ሳይቋረጥ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሸምበቆው ውጊያ ሳይቋረጥ ቀጥሏል</h1>


<p>ትናንት ማምሻውን የመንግሥት ቃል አቀባይ ጽ/ቤት ባወጣው መግለጫ ውጊያው አሁንም መቀጠሉን ገልጿል። ጽ/ቤቱ ይህን ከማለት ውጪ ሌላ ዝርዝር መግለጫ አልሰጠም።</p>

<p>ኤርትራ በወረራ በያዘችው የዛላንበሳና የአይጋ አካባቢዎች ለመቆየት ያላት ተስፋ ጨርሶ በተሟጠጠበት በአሁኑ ወቅት ከኢትዮጵያ የመከላከያ ሠራዊት ጥቃት ለመጠለል ያስችላት ዘንድ ከመረብ ወንዝ በስተሰሜን አቅጣጫ ሌላ ምሽግ እየቆፈረች መሆኑ ታውቋል።</p>

<p>በምዕራብ የባድመ ግንባር እንደገና ውጊያ መቀስቀሱን አንዳንድ ዘገባዎች ሲያመለክቱ ኢትዮጵያ ግን ውጊያው እየተካሄደ ያለው ኢትዮጵያንና ኤርትራን በሚያዋስነው የመረብ ወንዝ አጠገብ ሸምበቆ በተባለው ስፍራ እንደሆነ ገልጣለች። የኢትዮጵያ መከላከያ ሠራዊት ከሶስት ሣምንታት የኤርትራን ጦር ከባድመ አካባቢ ማስወጣታቸው የሚታወቅ ሲሆን ባለፈው ሣምንት ሔሊኮፕተር ማረኩ ያለቺው ኤርትራ እሁድ ደግሞ ሚግ መጧሏን ገልጣ የኤርትራ ጦር በኢትዮጵያ ተዋጊ አውሮፕላኖች ላይ መተኮሱን ይቀጥላል በማለት የሰጠችውን ማስጠንቀቂያ ለዜና ፍጆታ ካልሆነ በቀር ከመተኮስ ቦዝና የማታውቀው ኤርትራ ሔሊኮፕተርን ያህል ነገር አጋሰስ ይመስል ማረክሁ ማለቷ አስቂኝ እንደሆነ በመጥቀስ ሲቪል ዒላማ ተደበደበ የሚለውን ክሷን መትቼ ጣልኩ ወደሚለው ማሻሻሏን በመግለጽ ይተቻሉ።</p>

<p>ይህ የሁለቱ ሀገሮች ጦርነት ከፍተኛ ውጊያ የሚታይበት መሆኑን ዲፕሎማቲክ ምንጮችን ዋቢ አድርጎ ያቀረበ አንድ ዘገባ እንደሚያመለክተው በዚህ ጦርነት ላይ የኢትዮጵያ አየር ኃይል የተቀናጀ ጥቃት በመፈፀም ለምድር ጦሩ ከፍተኛውን ድጋፍ እየሠጠ እንደሚገኝ ያመለክታል። የኤርትራን ሠራዊት የጦር ሠፈሮች፣ የስንቅና የትጥቅ ማዕከሎች ለይቶ ለመደብደብና በግንባር ካለው የኤርትራ ሠራዊት በስተጀርባ ያለውን የደጀን ጦር በመደምሰስ የኢትዮጵያ መከላከያ ኃይል ለጨበጣቸው ወሳኝ ድሎች ያበረከተውን ጉልህ አስተዋጽኦ የሚገልፁ ወታደራዊ ባለሙያዎች የከባድ መሣሪያ ምድብተኞችና የአየር ኃይሉ የተቀናጀ ድብደባ ያስመዘገባቸውን ውጤቶች ይዘረዝራሉ።</p>

<p>በግማሽ ምዕተ ዓመት የተካበተ ልምድ በአፍሪካ ግንባር ቀደሙን ሥፍራ የያዘው የኢትዮጵያ አየር ኃይል በዚህ የረዥም ዘመን የውጊያ ታሪክ ውስጥ በምሽት በጠላት የድርጅት የስንቅና የትጥቅ ማዕከል ላይ ዒላማውን ለይቶ በመምታት በመደምሰስ አዲስና አስደናቂ የውጊያ ትርዒት ማሳየቱ የሚታወስ ነው።</p>

<p>ከአየር ኃይሉ የውጊያ ችሎታ የሚደነቀው የተቀናጀ የምሽትና የቀን ውጊያ ማካሄዱ ብቻ ሣይሆን የጠላትን ግንኙነት የመቁረጥና የማወሳሰብ ችሎታው ጭምር እንደሆነ ይመሰከርለታል።</p>

<p>ከመሬት በላይ እጅግ ርቀው በብዙ ሺህ ጫማ ከፍታ የሚበሩ አንቶኖቮች ቀደም ሲል የነበሩት የውጊያ ሄሊኮፕተሮችንና ሚግ ተዋጊ አውሮፕላኖች ዘመኑ ባፈራው የውጊያ ቴክኖሎጂ ደረጃቸው ተሻሽሎ የውጊያ ብቃታቸው አድጎ የኢትዮጵያ አየር ኃይል ተዋጊ ፓይለቶች የቆየ የውጊያ ልምድ ታክሎበት ኤርትራ አሏት የተባሉትን ዘመናዊ ሚግ 29 አውሮፕላኖችን አንድ በአንድ እያወደሙ እንደሆነ ዘገባዎች ያመልክታሉ።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል መጋቢት 17 ቀን 1991</a></p>

</body>
</html>	
