<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የጦርነት ካሣ እንድትከፍል ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ የጦርነት ካሣ እንድትከፍል ተጠየቀ</h1>


<p>ኢትዮጵያ ለተባበሩት መንግሥታት ድርጅት የፀጥታው ጥበቃ ምክር ቤት ፕሬዝዳንት በላከችው ደብዳቤ ኤርትራ በወረራ የያዘችባትን ባድመን መልሶ ለመያዝ ለተከፈለው ከፍተኛ ማቴሪያላዊና ሰብዓዊ መስዋዕትነት ኤርትራ የጦርነት ካሣ እንድትከፍላት ጠየቀች።</p>

<p>የካቲት 29 ቀን 1991 ዓ.ም የኢትዮጵያ ጠቅላይ ሚኒስትር መለስ ዜናዊ ለተባበሩት መግንሥታት ድርጅት የፀጥታው ጥበቃ ምክር ቤት ፕሬዝዳንት በላኩት በዚሁ ደብዳቤ ለደረሰው ጉዳት ለተከፈለው ከፍተኛ የሕይወት መስዋእትነት ለወደመው ንብረትና በኤርትራ ወረራ ሳቢያ ከቤት ንብረታቸው ለተፈናቀሉት በመቶ ሺዎች ለሚቆጠሩት ዜጎች ኢትዮጵያ ካሣ ጠይቃለች።</p>

<p>ከትናንት ወዲያ ረቡዕ የብሪታኒያው ሬድዮ ጣቢያ ቢቢሲ አዲስ አበባ የሚገኘውን ወኪሉን የዜና ዘገባ ባስደመጡበት ፕሮግራሙ ኢትዮጵያ ከካሣ ጥያቄው በተጨማሪ ከባድመ ሌላ ኤርትራ በወረራ የያዘችውን የኢትዮጵያ ግዛቶች ለቃ እንድትወጣ የሚጠይቅ መሆኑን ጠቅሶ ይህ ከተፈፀመ ዋናው የሰላም መንገድ መከፈቱን ያመለክታል።</p>

<p>ጋዜጠኛው በማያያዝም ይህ ኢትዮጵያ ያቀረበችው ጥያቄ ከፍተኛ መሆኑንና እንደ ኢትዮጵያ አቀራረብ የአፍሪካ አንድነት ድርጅት የሰላም እቅድ ተግባራዊ ሆኖ በሥራ ሊተረጎም የምትለው ኤርትራ ካሣውን ስትከፍልና ከያዘችው የኢትዮጵያ መሬቶች ሙሉ በሙሉ ስትወጣ እንደሆነ አመልክቷል።</p>

<p>ኤርትራ ኢትዮጵያ ያቀረበችውን የካሣ ጥያቄ የምትቀበለው አይመስልም በማለት ከዚህ በመነሳት ሁለቱም ሃገሮች ወታደሮቻቸውን አራርቀው ሠላም ለማስፈን የሚግባቡ ስለማይመስሉ ሌላ አዲስ ጦርነት ሊቀጣጠል እንደሚችል ያለውን ግምት አስደምጧል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል መጋቢት 3 ቀን 1991</a></p>

</body>
</html>	
