<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታው ምክር ቤት ማሳሰቢያ ላከ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፀጥታው ምክር ቤት ማሳሰቢያ ላከ</h1>


<p>የተባበሩት መንግሥታት የፀጥታው ም/ቤት አባል ሃገራት ልዑካን በኢትዮጵያና በኤርትራ መሐከል በድንበር ውዝግብ ሣቢያ የተፈጠረው ጦርነት በአስቸኳይ እንዲቆም ጠየቁ።</p>

<p>ከአሁን በፊት ወደ ሁለቱ ሀገሮች በመመላለስ የሽምግልና ጥረት ሲያደርጉ የነበሩት የመንግሥታቱ ድርጅት ልዩ ልዑክ መሐመድ ሣህኑን በድጋሚ አዲስ የሠላም ጥረት እንዲጀምሩ መደረጋቸው ታውቋል። የፀጥታው ካውንስል ሊቀመንበር የሆኑት ፈረንሣዊው አለን ዲዥሜ የካውንስሉ አባል ሀገራት ልዑካንን የእነዚህ ሁለት የአፍሪካ ቀንድ ሃገሮች ጦርነት በኃይል እንዳሣሠባቸው ገልጠዋል።</p>

<p>በፀጥታው ጥበቃ ም/ቤት ማሣሠቢያ መሠረት የሁለቱ ሃገሮች ጦርነት በአስቸኳይ ቆሞ በአፍሪካ አንድነት ድርጅት የቀረበውን የሠላም ሃሳብ በተግባር ላይ እንዲውል አሁንም በድጋሚ ጥሪ አቅርበዋል።</p>

<p>የተባበሩት መንግሥታት ድርጅት ዋና ፀሐፊ ለአልጄሪያዊው ልዩ መልዕክተኛቸውን ወደ ሁለቱ ሃገሮች ሲልኩ የየሃገሮቹ ትብብራቸውን እንዲያሣዩም ጠይቀዋል። ኤርትራና ኢትዮጵያ ጦርነቱን የጀመሩት እጅግ ከፍተኛ የሆነውን የወታደራዊ ቴክኖሎጂ ውጤት ዘመናዊ አውሮፕላኖችን በመታጠቃቸው በአካባቢው የመጀመሪያው የቴክኖሎጂ ጦርነት ሊፈነዳ እንደሚችል የፀጥታው ጥበቃ ምክር ቤት አስጠንቅቆ ነበር።</p>

<p>በጄኔቫው ዓለም አቀፍ ስምምነት መሠረት የዓለም አቀፉ ቀይ መስቀል ኮሚቴ ካለምንም እንቅፋት ስራውን በሁለቱም ሃገሮች እንዲያከናውን ጠይቀዋል። የፀጥታው ምክር ቤት በዝግ ካካሄደው ስብሰባ በኋላ የኢትዮ ኤርትራ ጦርነት የመቀጠሉ ጉዳይ ዓባላቱን በእጅጉ እንዳሣሠበ የም/ቤቱ ፕሬዝዳንት አላን ዴዥሜ ገልጠዋል።</p>

<p>ሚ/ር ዴዥሜ እንዳሉት ሁለቱ ውጊያ አቁመው የአፍሪካ አንድነት ድርጅት ለሚመራው የሠላም ጥረት ይቆሙ ዘንድ ም/ቤቱ ጥሪ ማቅረቡን አስታውቀዋል። ይህ የሁለቱን ሃገሮች ግጭት በማስመልከት የወጣው የኋለኛው የፀጥታው ጥበቃ ም/ቤት ማሠሠቢያ የመንግሥታቱ ድርጅት ልዑክ መሐመድ ሳህኑን ለተልዕኮዋቸው ወደ አካባቢ እንዳቀኑ የወጣ ነው።

<p>በዚህ ማሣሠቢያ በጄኔቫው ኮንቬሽን መሠረት ዓለም አቀፉ ቀይ መስቀል ከጦር ምርኮኞች ጋር እንዲገናኝ እንዲፈቅዱ ጠይቋል። በተባበሩት መንግሥታት የፈረንሣይ አምባሣደር የሆኑት አላን ዴዥሜ የአባላቱ ውይይት የተካሄደው ለግጭቱ መፍትሄ ለመሻት በመጣር ላይ ላሉት የመንግሥታቱ ድርጅት ዋና ፀሐፊ ኮፊ አናን ነጥቦችን ለማስያዝ ታስቦ እንደነበር ተናግረዋል።</p>

<p>ከግንቦት ወር ወዲህ በድንበር ግጭት የተጣመዱት ኢትዮጵያና ኤርትራ በከባድ የታጠቁ በመሆኑ ዲፕሎማሲያዊ መፍትሄ ካላገኘ ውጊያው ሊባባስ እንደሚችል ዲፕሎማቶች ይናገራሉ።</p>

<p>አ.አ.ድ ያቀረበውን የሠላም ሃሳብ ሁለቱም እንደተቀበሉት በኦፌሴል አልፈረሙም ወይም ተግባራዊ ማድረግ አልጀመሩም።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ሚያዝያ 8 ቀን 1991</a></p>

</body>
</html>	
