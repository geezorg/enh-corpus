<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኤርትራ የተላከው የጦር መሣሪያ ሶማሊያ ወደብ ተራገፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከኤርትራ የተላከው የጦር መሣሪያ ሶማሊያ ወደብ ተራገፈ</h1>

<h2 class="align-center">700 የኦነግ ተዋጊዎች ሶማሊያ ገቡ</h2>


<p>ከኤርትራ የተላከው የጦር መሣሪያ መርካ በተባለቺው የሶማሊያ ወደብ ላይ መራገፉ ተገለጠ። ከሞቃዲሾ በዘጠና ኪሎ ሜትር ርቀት በምትገኘውና የሶማሊያ አንጃ መሪ በሆኑት ሁሴን አይዲድ ይዞታ ሥር በምትገኘው የመርካ ወደብ የተራገፈው የጦር መሣሪያ ከኤርትራ ለሁሴን አይዲድ የተላከ ሲሆን እራሳቸውም ሸሪኮቻቸው ለሆኑት የኦሮሞ ነፃነት ግምባርና ለመሣሉት ገሚሱን እንደሚያከፋፍሉ የዜና ዘገባው ያትታል።</p>

<p>በሞቃዲሺ የቢቢሲ ዘጋቢ የሆነው ሐሰን በርሴ እንደዘገበው ከትንናት ወዲያ እኩለ ቀን ላይ መርካ ወደብ ደርሳ መልህቋን የጣለችው መርከብ የጦር መሣሪያ የጫነች መሆንዋን ከተረጋገጡ ምንጮች እንዳገኘ ጋዜጠኛው ከሥፍራው ባስተላለፈው ዜናው ገልጧል።</p>

<p>በኢትዮጵያና በኤርትራ መሐከል ጦርነት ከተቀሰቀሰ ውዲህ ሁለቱም የተለያዩ የሶማሊያ አንጃዎችን ከጎናቸው ለማሰለፍ የሚያደርጉትን ጥረት የገለጠው የቢቢሲ ጋዜጠኛ በጦር መሣሪያና በተዋጊ ወታደሮች ጭነት ተሞልታ መርካ ወደብ ላይ የደረሰችው መርከብ አመጣጥ ምስጢር ቢመስልም የመርከቧን ጭነት ለማራገፍ የጨለማ ተገን ሣያስፈልግ እኩለ ቀን ላይ በብርሃን ጭነቷ መራገፉን ጠቅሷል።</p>

<p>በሥፍራው የነበሩት የዓይን ምስክሮችን ጠቅሶ የቀረበው ይህ ዘገባ በመርከቧ ተጭኖ የነበረው የጦር መሣሪያና ወታደሮች ሲራገፉ ማየታቸውን ያመለክታል። ከዚህቹ መርካ ወደብ ላይ ጭነቷን ካራገፈችው መርከብ ውስጥ ቁጥራቸው ከ500 እስከ 700 መቶ የሚደርሱ የኦሮሞ ተዋጊዎች ከመርከቢቷ ወርደው እከተማው አጠገብ ወደሚገኝ አንድ ወታደራዊ ካምፕ ማቅናታቸውን የቢቢሲው ዘጋቢ ለሬድዮ ጣቢያው ባስተላለፈው ዜናው ይጠቁማል።</p>

<p>ከዚያም ከመርከቢቷ ላይ 40 ፀረ አውሮፕላን ከባድ መሣሪያዎችን ጨምሮ በርካታ የተለያዩ ከባድና ቀላል መሣሪያዎች ጥይቶች ከመርከቢቷ መራገፋቸውን ጠቅሷል። ጋዜጠኛው የሁሴን አይዲድ አንጃ ተቀናቃኝ የሆኑትን እነ አብደላ የሱፍን ጨምሮ የኢትዮጵያ ድጋፍ እንዳላቸው እንደሚገልፅ ሣይጠቁም አላለፈም።</p>

<p>እንደጋዜጠኛው ዘገባ ከሆነ በአካባቢው የኤርትራ ጣልቃ ገብነት አዲስ መሆኑን ጠቅሶ ፌብሩዋሪ 20 ቀን ለመጀመሪያ ጊዜ የኤርትራ ወታደሮች ትጥቅና ጥይት ይዘው በአካባቢው መታየታቸውን ይጠቁማል።</p>

<p>ከሞቃዲሾ የተላለፈው የቢቢሲ ዘገባ በሁሴን አይዲድ ይዞታ ሥር ባለው የመርካ ወደብ መልህቋን ከጣለችው መርከብ የወረዱት ወታደሮች የኦሮሞ ብሔር አባላት ከመሆናቸው ውጪ መሣሪያው ለኦሮሞ ነፃነት ግምባር ጭምር ስለመላኩ አላመለከተም።</p>

<p>ይህቺው መርከብ ከመርካ ወደብ ሣትንቀሳቀስ ከዋሽንግተን ዲሲ የተላለፈው የቪኦኤ የዜና ዘገባ ግን ይህ መርከብ ሙሉ የጦር መሣሪያ ለሁሴን አይዲድና ሽርካቸው ለሆነው ኦነግ ነው ሲል ያመለክታል።</p>

<p>ከኤርትራ ወደ ሶማሊያ ተላከ ስለተባለው አንድ መርከብ ሙሉ የጦር መሣሪያ ተጠይቀው የኤርትራው ፕሬዝዳንት ቃል አቀባይ የማነ ገ/መስቀል ይህ እውነት አይደለም ሲሉ አስተባብለዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ሚያዝያ 29 ቀን 1991</a></p>

</body>
</html>	
