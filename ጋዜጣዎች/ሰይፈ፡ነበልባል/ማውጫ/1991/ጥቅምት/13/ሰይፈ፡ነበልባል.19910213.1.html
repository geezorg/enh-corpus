<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መጽሐፍ ቅዱስ ወደ አፋን ኦሮሞ የተተረጎመበት 100ኛ ዓመት በዓል አከባበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መጽሐፍ ቅዱስ ወደ አፋን ኦሮሞ የተተረጎመበት 100ኛ ዓመት በዓል አከባበር</h1>


<p>ሙሉ መጽሐፍ ቅዱስ ወደ ኦሮሚኛ የተተረጐመበት መቶኛ ዓመት በተለያዩ ታሪካዊ ስፍራዎች ከታህሳስ 1991 ጀምሮ እንደሚከበር ተገለፀ።</p>

<p>ከመቶ ዓመት በፊት መጽሐፍ ቅዱስን ወደ ኦሮሚኛ የተረጐሙት ኦነሲሞስ ነሲብ በተወለዱባት ሁሩሙ (ኢሉባቡር) ጨምሮ በአዲስ አበባ፣ በነቀምቴ፣ በምዕራብ ኦሮሚያ ደግሞ በነጆ በአይራ፣ በቦጂ፣ በዶምቢዶሎ በከፍተኛ ድምቀት የሚከበር ሲሆን በአንዱ ስፍራ ለታዋቂ ወንጌላዊ ተርጓሚ ሐውልት እንደሚሠራ ተገልጾአል።</p>

<p>በወቅቱ ተርጓሚው በአፄ ምኒልክ ዘመን ከወንጌላውያን ጋር ወደ ኦሮሚያ ለማለፍ ችግር ገጥሞአቸው ከቆዩ በኋላ በመጨረሻ ወደ ወለጋ መድረስ የቻሉ ሲሆን ከወቅቱ ገዢዎች ጋር በኦሮሚኛ በማስተማራቸው በወለጋ ከጳጳሱ ጋር በአጋጠማቸው ንትርክ ለእስራትና ለእንግልት ተዳርገው ችግሮቻቸውን በትዕግስት በማሳለፍ የመጀመሪያዎቹን ት/ቤቶች ሕዝቡን በቋንቋው አስተምረዋል። በዚህ ሥራቸው ወገናቸውን ከመሃይምነት ለማላቀቅና ወንጌል ለማስፋፋት የቻሉ አርአያነታቸው የጐላና አባት ለመሆን የበቅቱ እኒህ ታላቅ ሰው በወቅቱ በኦሮሞ ሕዝብ ላይ በተጫነው የባርነት ሥርዓት በኢሰብዓዊ ሁኔታ ተሸጠው ወደ ውጭ እየተጓዙ በውጭ አገር ሰዎች ተገዝተው ነፃ እንዲወጡ ከተደረገ በኋላ ለትምህርት ወደ ስዊድን ተልከው ትምህርታቸውን ከአጠናቀቁ በኋላ ወደ ትርጉም ሥራ ተመልሰው ለኦሮሞ ሕዝብ ሠርተው አልፈዋል።</p>

<p>ዛሬ ከትርጉሙ ሥራ መጠናቀቅ 100ኛ ዓመት ጋር ተገጣጥሞ እኒህ አባት በመሠረቱ ቤተ ክርስቲያን ውስጥ የአባቶቻቸውን ፈለግ ተከትለው ከውጭ ሣይሆን ከውስጥ ቤተክርስቲያኒቷን ለመቦርበር ተከታይ አፍርተው በተነሱ የበግ ለምድ ለባሾች መሪነትና አንቀሳቃሽነት የአዲስ አበባ የቤተ ክርስቲያኒቱ ኦርሞ አባሎች በኦሮሚኛ ቋንቋ አምልኮ እንዳይካሄድ በመከልከል አሳፋሪ ተግባራቸው እያንቀሳቀሱ ናቸው።</p>

<p>በሌላ አንፃር ደግሞ የአባት ወንጌላዊ ምኞት ተሳክቶ በብዙ የኦሮሚያ ክፍሎች ወጣቱ ትውልድ ወንጌል ብቻ ሣይሆን የመጀመሪያ ደረጃ ትምህርቱንም የመቶ ዓመቱ የወንጌል ሥራ በሚከበርበት ወቅት ፋናውን አንስቶ ትምህርቱን በቋንቋዋ እየተከታተለበት ይገኛል። በአለፈው አመት በ1990 የመጀመሪያዎቹ 12 ሺህ ተማሪዎች የኦሮሚኛ ማትሪክ ፈተናቸውን እንደተፈተኑ ይታወቃል።</p>

<p>በተቃራኒው አንድ የአበሻ ምሁራን የኦሮሞን በቋንቋው የመጠቀም መብት ለማኮላሸትና ወደ አለፈው ሥርዓታቸውን ሕዝቡን ለመመለስ ዘመቻ መክፈታቸው ይሰማል። የኤርትራን ወረራ ለመቃወም በሚል ሽፋን ወደ አዲስ አበባ የመጡ የውጭ አገር ስደተኛ ኢትዮጵያውያንን የኦሮሞ የራሱን ፊደልና ቋንቋ መጠቀም በጽኑ መኮነናቸውና ጥያቄያቸውንም ለጠቅላይ ሚኒስትር መለስ ዜናዊ ማቅረባቸው የሚታወስ ሲሆን እንዴት በተግባር እንደሚያውሉት ገና ይታያል።</p>

<p>የዚሁ መጽሐፍ ቅዱስ ወደ አፋን ኦሮሞ መተርጐም ክብረ በዓል መቶኛ ዓመት አከባበር በተመለከተ ፕሮግራሙ እንዲወጣ ለህዝብ የሚገለጽ መሆኑን ከቤተ ክርስቲያኒቱ የተገኘ ዜና አረጋግጧል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥቅምት 13 ቀን 1991</a></p>

</body>
</html>	
