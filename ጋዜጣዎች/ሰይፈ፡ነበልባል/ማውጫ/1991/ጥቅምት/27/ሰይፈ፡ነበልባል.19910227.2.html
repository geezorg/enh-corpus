<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የኤርትራ የሃይማኖት መሪዎች የጋራ ጉባኤ በኦስሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያና የኤርትራ የሃይማኖት መሪዎች የጋራ ጉባኤ በኦስሎ</h2>


<p>የኢትዮጵያና የኤርትራ የሃይማኖት መሪዎች የኢትዮ-ኤርትራን የድንበር ግጭት በሠላም ለመፍታት የሚያስችል መፍትሔ ለማፈላለግ በኖርዌይ ዋና ከተማ በኦስሎ የጋራ ጉባኤ እንደሚያካሂዱ ተገለጠ።</p>

<p>ጥቅምት 26 ቀን 1991 ዓ.ም በኦስሎ የሚደረገውን ጉባኤ ያዘጋጀውና ለሁለቱም ሃገር የሃይማኖት መሪዎች ጥሪውን ያቀረበው የኖርዌይ ሃይማኖታዊ ተቋም ነው።</p>

<p>በኢትዮጵያ በኩል የሙስሊም፣ የኦርቶዶክስ፣ የመካነ ኢየሱስና የካቶሊ ሃይማኖት መሪዎች ከትናንት ወዲያ ረቡዕ ወደ ኖርዌይ መጓዛቸው ታውቋል።</p>

<p>የሁለቱም ሃገሮች የሃማኖት አባቶች ይህን የተቀደሰ ተግባራቸውን ለማከናወን ሩቅ መንገድ ተጉዘው ወደ አውሮፓ ለመጓዝ ያነሳሳቸውን ምክንያት በማስመልከት በርካታ ታዛቢዎች የተለያዩ አስተያየት ሲሰነዝሩ ተደምጧል።</p>

<p>ብዙዎቹ ለዚህ የሚሰጡት ከዚህ በፊት የሁለቱ ሃገሮች የሃይማኖት መሪዎች የተፈጠረውን የድንበር ግጭት በሰላማዊ መንገድ ለመፍታት ይቻል ዘንድ የኢትዮጵያ የሃይማኖት መሪዎች ወደ ኤርትራ ተጉዘው ከኤርትራውያን አቻዎቻቸው ለመወያየት የኤርትራን መንግሥት ጠይቀው ያልተሳካላቸው መሆኑን ይገልፃሉ።</p>

<p>በዚህ የኤርትራ መንግሥስት እምቢታ ያላቸውን ግምታዊ ምክንያት ሲገልፁም የኤርትራ የሃይማኖት ተቋማት ቀደም ሲል ከኢትዮጵያ ጋር የነበራቸውን ግንኙነት ካቋረጡ ገና ሰባት ዓመት በመሆኑ ልዩነቱ አልተዋጠላቸውም ሲሉ ሌሎች ደግሞ ቀደም ሲል የኢትዮጵያ የሃይማኖት ተቋማት የመንግሥታቸውን አቋም በመደገፍ የኤርትራን ወረራ በኦፌሴል ማውገዛቸውን ጠቅሰው ይህ ድርጊት የሚያበሳጫቸው የኤርትራ መንግሥት ባለሥልጣናት ፍትሐዊ የሰላም መፍትሔና ወገናዊ ያልሆነ የሰላም ሃሳብ ሊያመጡ አይችሉም ከሚል ሥጋት ሊሆን እንደሚችል ይናገራሉ።</p>

<p>በኤርትራ የካቶሊክ፣ የኮፕቲክ ኦርቶዶክስና የሙስሊም ሃይማኖቶች በርካታ ተከታይ እንዳላቸውና ሌሎችም ሃይማኖቶች እንዳሉ ይታወቃል።</p>

<p>በተለይም ደግሞ በዚህ የአፍሪካ ቀንድ አካባቢ ወደ ከፋ ቀውስ ሊያመራ ይችላል ተብሎ ሥጋት ላሣደረው የሁለቱ ሃገሮች የድንበር ግጭት ችግሩ በሚፈታበት ሁኔታ ላይ ሁለት ታላላቅ የዕርቅ ውጥኖች ተይዘዋል።</p>

<p>አንደኛው የአፍሪቃ አንድነት ድርጅት የሰየመው የአፍሪቃ ሸምጋይ መሪዎች ጥረትና የአሜሪካንን መንግሥት በወከሉት አንቶኒ ሌክ በኩል የተያዘው የአስታራቂነት የሽምግልና ጥረቶች ናቸው።</p>

<p>ከእነዚህ ሁለቱ የአስታራቂነት የመፍትሔ ጥረቶች ውጪ የሁለቱ ሃገሮች የሃይማኖት መሪዎች እስካሁን ያልተሞክረና የደለበ የሠላም የመፍትሔ ሃሣቦችን ቢያቀርቡ እንኳን በየመንግሥቶቻቸው ዘንድ ተቀባይነት ሊያገኝ የሚችል ጫና ለመፍጠር ያላቸውን ብቃት የሚጠራጠሩ ታዛቢዎች አልጠፉም።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥቅምት 27 ቀን 1991</a></p>

</body>
</html>	
