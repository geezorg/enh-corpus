<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለጉጂና የጌዲኦ ግጭት ኦነግ ኢህአዴግን ኮነነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለጉጂና የጌዲኦ ግጭት ኦነግ ኢህአዴግን ኮነነ</h1>


<p>«የኦሮሞ ነፃነት ግንባር ምክር ቤት በጉጂ ኦሮሞና በጌዶ ሕዝብ መሀከል ሆን ተብሎ የተፈፀመውን ደባና የደረሰውን ግጭት አስመልክቶ መግለጫ ያወጣ ሲሆን በሁለቱ ሕዝቦች መሀከል የተፈጠረውን ግጭጥ ገዥ ኃይሎች ለራሳቸው ጥቅም ያደረጉት ነው። ዋናው ተጠያቂ ወያኔ ሕዝባዊ ግንባር ነፃነት ትግራይ ወይም ቲፒኤልኤፍ ነው ብሎታል።</p>

<p>በመግለጫውም ልክ እንደቀደምቶቹ የኢትዮጵያ መንግሥታት ሁሉ ሕዝቡን ከፋፍሎና አጋጭቶ ለማስተዳደር ዋና ዓላማው አድርጎ በወታደራዊ ኃይል ሕዝብን ጨቁኖ የማስተዳደር ልምድ ያካበተው አገዛዝ ተጨቋኝ ሕዝቦች እንዳይተባበሩ ገዥዎቻቸውን እንዳይታገሉ በሕዝቡ መሀከል ጥላቻ ለመዝራትና እንዳይተማመኑ ለማድረግ የተጠቀመበት ዘዴ መሆኑን አስመልክቶ አሁንም ተመሳሳይ የባህል መሠረት ያላቸው በጋራ ጌጦች የሚገዛ ሕዝብ ጥላቻ ማራገብ ሥራዬ ብሎ ተያይዞታል ብሎ በባህላዊ ዘዴ መቃለል የሚቻለውን ጥቃቅን ችግር በማባባስ ብዙ የንጹሐን ዜጎች ሕይወት እንዲጠፋ እየተደረገ መሆኑን አስረድቷል።</p>

<p>የሕዝባዊ ወያኔ ሃርነት ትግራይ የወቅቱ መሪዎችም በተጨቋኝ ሕዝቦች መሀከል ግጭት እንዲባባስ ልክ የቀድሞ አገዛዞችን መርህ በመከተል በአገዛዛቸው ሥር ለማቆየት እየሞከሩ ናቸው በማለት ይከሳል።</p>

<p>ለዚህም ምክንያት የሆናቸው በተለጣፊ ድርጅቶች መሃከል የሕዝብ ድጋፍ ለማግኘት ባልቻሉባቸው አካባቢዎች በውድቀታቸው በመደናገጥና በመረበሽ የጭቁን ሕዝቦችን ትብብር ለማፍረስና ለማደናቀፍ ወደ ግጭት መፍጠር ማዛወራቸውን ገልጾ ላለፉት ሰባት ዓመታት በየቦታው በዚህ ዘዴ ብዙ ሕይወትና ንብረት ጠፍቶአል ብሏል። በዚህም የማጋጨት ሥራ ኦሮሞና አማራ፣ ኦሮሞና ሲዳማ፣ ኦሮሞና የም፣ ኦሮሞና ቤኒሻንጉል፣ ኦሮሞና ሶማሌ ኦሮሞና ኦሮሞ፣ ሃዲይና ጉራጌ እያጋጨ ራሱን ሰላማዊና ሰላም አውራጅ አድርጎ እያቀረበና ገለልተኛ ለማድረግ እየሞከረ ገዠው ክፍል በሰላም ይኖሩ የነበሩትን ጎረቤታሞች ሕዝቦች መሃከል በባህላዊ ዘዴ ግጭት የማስወገድ ዘዴዎችን እያጠፋ እያበላሸ ይገኛል በማለት ቀጥሎ ራሱ በሚያጠፋቸውና አዛብቶ በሚያቀርባቸው ማስረጃዎችና ጥፋቶች ለተፈጠሩት ግጭቶችና ለተከሰቱ ወድመቶች ሌሎችንና የኦሮሞ ነፃነት ግምባርን እንደ ሁልጊዜ ጥፋተኛ አድርጎ ለማቅረብ እየሞከረ እንደሚገኝ አስታውቋል።</p>

<p>የኢምፓየሪቷ ሕዝቦችና የዓለም ሕዝብ ገዥው ፓርቲ በራሱ ባለሥልጣናትና ካድሬዎች የክፋት ተልዕኮአቸውን ለማራመድ በሕዝብ መሃከል ግጭት እንዲነሳሳ እያደረጉ መቆየታቸውን ቀስ በቀስ እየተረዱ የመጡ ቢሆንም አሁንም ገዥው ክፍል በዚህ የግጭት መቆስቆሱ ሥራ የቀጠለበት መሆኑን ያስገነዝባል።</p>

<p>መግለጫው በቅርቡ በጉጂ ኦሮሞና በጌዲኦ ሕዝብ መካከል የተከሰተው ግጭት የሕዝባዊ ወያኔ ሓርነት ትግራይ የሚከተለው ፖሊሲ በሕዝብ መካከል ግጭትና ወከባ እንዲካሄድ የማድረጉ የተለመደ አሰራር መሆኑንና እርስ በእርስ እንዲጋጩ ከተደረጉት የጉጂ ኦሮሞና ጌዲኦ መካከል ብዙ ሕይወት እንዲጠፋ ብዙ ቤተሰብ እንዲፈናቀል መደረጉን አስታውሶ ሕጋዊ የሕዝብ የራሱን ዕድል በራሱ መወሰን መብት ለዚህ ግጭት ምክንያት እንዳይደለ አስረግጧል አያይዞም ከሕዝብ ፍላጐትና እውቀት ውጭ በዘፈቀደ የተከለሉ የድንበር አነስተኛ ግጭት ለዚህ ከፍተኛ ችግር ምክንያት ሆኗል። በዚህም የተጠቀሙ ክፍሎች አሉ። በደቡብ፣ በምዕራብ በምሥራቅ በዚህ ዘዴ ሕዝቦች እንዲጠቃቁ ሆን ተብሎ ተደርጓል። ግጭቱ በአምባገነን ጨቋኝ አገዛዝ ሥር ለሚገኙ ሕዝቦች በምንም አይጠቅምም። ለዚህ የደረሱት የጉጂ ኦሮሞና የጌዲኦ ሕዝብ ድጋፍ ያጡ የመንግሥት ባለሥልጣናት ሆን ብለው በሁለቱም ሕዝቦች መካከል ጥላቻና ግጭት ለመትከል ያደረጉት ነው።</p>

<p>በመሠረቱ በጉጂ ኦሮሞና በጌዲኦ ሕዝብ መካከል መሠረታዊ ግጭት የለም ሁለቱም የጭቆና ሰለባዎች ናቸው። በመጥፎና በመልካም ዘመናት ለብዙ ትውልድ ግጭት ከተፈጠረ በባህላዊ ዘዴ እየታረቁ ኖረዋል በሽግግር መንግሥስት ዘመን በሁለቱ ሕዝቦች መካከል የሕዝቡ ትክክለኛ ተወካዮችና በኦነግ በኩል የተወሰዱ እርምጃዎች ለዚህ ጥሩ ምስክር እና ለሁለቱ ሕዝቦች ግንኙነት ቋሚ ማስረጃዎች ናቸው። ሽግግሩ ከተሰናከለ በኋላ የኦነግ አቋም የጌዲኦ ሕዝቦች ጨምሮ የተጨቋኝ ሕዝቦች ህብረት እንዲጠናከር ጭቆናና ተገዥነት እንዲቀር እንዲታገሉ ለማድረግ ብዙ ጥረቶች ማድረጋቸው ይታወሳል። አሁንም በግጭት መፈጠርና በወከባ የኦነግ አቋም አይለወጥም።</p>

<p>ኦነግ በህዝብ መካከል ግጭት እንዲቀሰቀስ የማድረግ ማንኛውንም እርምጃ ይቃወማል። እኛ በጌዲኦ እና ጉጂ ኦሮሞ መካከል ደም እንዲፈስ ያደረጉትን የሰብዓዊ ቀውስ እንዲፈጠር ያደረጉትን አጥብቀን እናወግዛለን። በሁለቱም በኩል ለተከሰተው ጥፋት አጥብቀን ማዘናችንን ለሁለቱም ሕዝቦች እየገለጽን ዓለም አቀፉ ሕብረተሰብም በንጹሃን ሕዝቦች መሀከል እንዲህ ያለ ጉዳይ እንዲከሰት ያደረጉትን እንዲያወግዝ እንጠይቃለን። የሕወሓት አገዛዝ ከዚህ ዓይነቱ ክፋት እንዲታቀብ ግፊት እንዲያደርጉትም እንጠይቃለን ከዚህ በተጨማሪ ከመንግሥት ነፃ የሆነ አካል ተቋቁሞ የጉዳዩን ምስጢር እንዲያጣራና የሰብዓዊ እርዳታ እንዲያስተባብርና እንዲያዳርስ እንጠይቃለን ሲል መግለጫው ያትታል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥቅምት 20 ቀን 1991</a></p>

</body>
</html>	
