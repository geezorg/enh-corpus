<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ- ኤርትራ ጦርነት ዳግም አገረሸበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮ- ኤርትራ ጦርነት ዳግም አገረሸበት</h1>


<p>ለጥቂት ሣምንታት ጋብ ብሎ የነበረው የኢትዮ ኤርትራ ጦርነት ደግሞ በማገርሸት ውጊያ መቀስቀሱ ተገለጠ።</p>

<p>የኢትዮጵያ መንግሥት ቃል አቀባይ ጽ/ቤት እንደተመለከተው የኤርትራ ሠራዊት ጭን ከረን ተብላ የምትጠራውንና በኢትዮጵያ ጦር ስር የምትገኘውን ይዞታ ለመቆጣጠር ውጊያ መክፈቱን አመልክቷል።</p>

<p>በኢትዮጵያ የመከላከያ ኃይል ላይ ጥቃት ለመሠንዘር የተንቀሳቀሰው 2001ኛ ኮር 3ኛ ክፍል 1ኛ ሻለቃ ተብሎ የሚታወቀው መሆኑን ጽ/ቤቱ ገልጧል። ጥቃት ለማድረስ የተሰማራውን ጦር የኢትዮጵያ መከላከያ ሠራዊት ባደረገው መከላከል ክፉኛ በመምታት መመለሱን የቃል አቀባዩ ጽ/ቤት መግለጫ ያብራራል።</p>

<p>ውጊያው ከትናንት ንጋት 12 ሰዓት በኋላ አለመቀጠሉን ያመለከተው የቃል አቀባዩ ጽ/ቤት ሲሆን አንዳንድ ወታደራዊና ዲፕሎማቲክ ምንጮች በዚህ የዛላንበሣ ግንባር አካባቢ ጦርነት ሊቀሰቀስ እንደሚችል ሲጠቁሙ እንደነበር ዘገባዎች ያመለክታሉ።</p>

<p>ኢትዮጵያ አጠቃላይ ጦርነት ለመጀመር እየተዘጋጀት መሆኑን መረጃ አግኝቻለሁ በማለት ሕዝቡና ሠራዊቱ በተጠንቀቅ እንዲቆም ማዘዙ ይታወቃል።</p>

<p>እንደ አንዳንድ ታዛቢዎች ግምት ይህ የአሁኑ ውጊያ ጠንካራ ወታደራዊ ይዞታዎችን በመያዝ ለመደራደር ሣይሆን እንዳልቀረ ይነገራል። እንደ ኢትዮጵያ መግለጫ 150 ሺህ ሕዝብ በሚኖርበት የዛላንበሣ ከተማና የአካባቢዋ መንደሮች ሐዲሽ ዓለም ሐዲሽ ተስፋ ማረታና ሳቢያ የተባሉት የኢትዮጵያ ግዛቶች አሁንም በኤርትራ ሠራዊት እንደተያዙ መሆኑን አመልክቷል።</p>

<p>ቀደም ሲል ሻዕቢያ የዛላንበሣን ከተማ የመኖሪያ ቤቶች እያፈራረሰና ንብረት እየወሰደ ነው የሚል መግለጫ ማውጣቱ ይታወሣል። አንዳንድ ዘገባዎች ይህ የአሁኑ ግምት ሁለቱም ሀገሮች ወደ አጠቃላይ ጦርነት ሊያመራ ይችላል የሚል ሥጋት ማሣደሩን ይገልጣሉ። ኢትዮጵያ የሰጠችውን ይህን መግለጫ የኤርትራው መንግሥት ቃል አቀባይ የማነ ገብረመስቀል አልተደረገም ሲሉ አስተባብለዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈነበልባል ነሐሴ 28 ቀን 1991</a></p>

</body>
</html>	
