<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መከላከያ ሚኒስቴር ከኦነግ፣ ከአልኢትሐድ ከቶክቹማ ጋር መዋጋቱን ገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2>መከላከያ ሚኒስቴር ከኦነግ፣ ከአልኢትሐድ ከቶክቹማ ጋር መዋጋቱን ገለጠ</h2>


<p>በኢትዮጵያ መንግሥት የመከላከያ ሠራዊትና በታጠቁ
ሸማቂዎች መሃከል ውጊያ መደረጉን ኢትዮጵያ ገለጠች።</p>

<p>በምስራቁ ድንበር ኢትዮጵያና ሶማሊያ በሚዋሰኑበት
የጠረፍ አካባቢዎች የኢትዮጵያን ድንበር አቋርጠው
ለመግባት ታጣቂዎቹ ሙከራ ማድረጋቸው የተመለከተው
በያዝነው ሣምንት አጋማሽ ላይ ነው።</p>

<p>የኢትዮጵያ መከላከያ ሚኒስቴር በምስራቅ
ኢትዮጵያ ከኦነግ ከአሊትሐድና ከኦሮሞ
ነፃነት አንድነት ግንባር /ቶክቹማ/ ተዋጊዎች ጋር
ባካሄደው ውጊያ ጉድት ማድረሱን ገለጠ።</p>

<p>ከትናንት ወዲያ ረቡዕ የወጣው ይህ
የመከላከያ ሚኒስቴር መግለጫ አንዳመለከተው ሻዕቢያ ባለፉት 14
ወራቶች ያጋጠመውን ከፍተኛ ወታደራዊና ፖለቲካዊ ሽንፈት
ለማካካስ በምስራቅ ኢትዮጵያ ቅጥረኞችና ከሃዲዎችን በመጠቀም
አዲስ ግንባር በመክፈት ካሰማራቸው 1378 አሸባሪዎች መሐከል
1103 ሙትና ምርኮኞች ሆነዋል ሲል ይገልጣል።</p>

<p>በመግለጫው ላይ እንደተቀመጠው የኢትዮጵያ
መከላከያ ሠራዊት 746 ሲገድል 357 መማረኩን ጠቅሶ ቀሪዎቹ
መበታተናቸውን ያመለክታል።</p>

<p>ከላይ በስም የተጠቀሱት ሶስቱ ሸማቂ ቡድኖች
ካለፈው ግንቦት 18 ቀን 1991 እስከ ነሐሴ 4 ቀን 1991
ዓ.ም ድረስ በምሥራቅ ኢትዮጵያ በኩል ድንበር ጥሰው በመግባት ያደረጉት
ሙከራ በኢትዮጵያ ጦር መክሸፉን ያመለከተው የመከላከያ
ሚኒስቴር መግለጫ አያይዞም ግንቦት 18 ቀን 1991 ዓ.ም ቶክቹማ
የተባለው የተቃዋሚ ኃዮ ሸማቂዎች ወደ ኢትዮጵያ ድንበር
ከመሸጋገራቸው በፊት 10 መግደላቸውን 70 ደግሞ
መማረካቸውን ጠቅሷል።</p>

<p>ግንቦት 19 ሐምሌ 10 እና ነሐሴ 4 ቀን
1991 ዓ.ም ኦነግ ድንበር ጥሶ ለመግባት ያደረጋቸው ተከታታይ
ሙከራዎች መክሸፋቸውን የገለጠው የመከላከያ
ሚ/ር መግለጫ ኦነግ በዚህ ዘመቻው 1190 ተዋጊ ኃይል መሰለፉን
ያመለክታል።</p>

<p>አያይዞም በድንበር አካባቢ በኦነግና
በመከላከያ ሠራዊቱ መሐከል በተደረገው ውጊያ 653 ሲገድሉ 283
ተማርከው የቀሩት ወደመጡበት መመለሳቸውን ይኸው
በኢትዮጵያ ዜና አገልግሎት በኩል የተሠራጨው መግለጫ
ያመለክታል።</p>

<p>የመከላከያ ሚኒስቴር መግለጫ
እንዳመለከተው ከሆነ ኦነግ አልኢትሐድና
ቶክቹማ በሶማሊያ በሁሴን አይዲድ ይዞታ ስር በሚገኘው
ግዛት በመንቀሣቀሥ የኢትዮጵያን ድንበር ጥሰው ለመግባት ሙከራ
ባደረጉበት ወቅት በመከላከያ ኃይልና በሸማቂዎቹ መሐከል ውጊያ
መቀስቀሱን ያመለክታል። የኢትዮጵያ የመከላከያ መሥሪያ ቤት
ባወጣው በዚህ መግለጫ ላይ ውጊያው የተካሄደባቸው
ሥፍራዎች ስም ከመጥቀስ ተቆጥቧል።</p>

<p>ከጥቂት ሣምንት በፊት ኦጋዴን ውስጥ
የኦጋዴን ብሔራዊ ነፃነት ግንባርና የኦሮሞ ነፃነት
ግንባር በቅንጅት አካሄዱ ስለተባለው ውጊያ የኢትዮጵያ
መንግሥት ቃል አቀባይ መስሪያ ቤት ማስተባበሉ የሚታወስ ሲሆን በሠጠው
ለድርጅቶቹ የፕሮፓጋንዳ ሽፋን ለመስጠት የታቀደ ነው ሲል ውድቅ
አድርጐታል።</p>

<p>በሌላ በኩል ደግሞ ትላንት ማምሻውን
የተደመጠው የሮይተርስ ዜና አገልግሎት ዘገባ ስለውጊያው
የኦሮሞ ነፃነት ግንባር /ኦነግ/ የሰጠውን መግለጫ ይፋ
አድርጓል። ሮይተርስ የዜና አገልግሎት የኦነግን መግለጫ
አጣቅሶ ባስተላለፈው ዜና መሠረት የኦሮሞ ነፃነት ግንባር
በደቡብ ኢትዮጵያ ከኢትዮጵያ መንግሥት ወታደሮች ጋር
ባደረገው ውጊያ በርካታ መግደሉንና ማቁሰሉን
ገልጧል ሲል ያመለክታል። ከሁለቱም በኩል የተገኘው
ዜና እስካሁን ከነፃ ምንጭ አልተረጋገጠም።</p>

<p class="align-center">ከሰይፈ ነበልባል ነሐሴ 7 ቀን 1991</p>

</body>
</html>
