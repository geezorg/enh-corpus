<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ ለሶስተኛ ጊዜ ቃል ሣይተነፍሱ ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንቶኒ ሌክ ለሶስተኛ ጊዜ ቃል ሣይተነፍሱ ተመለሱ</h1>


<p>የአሜሪካው መንግሥት ልዩ መልዕክተኛ አንቶኒ ሌክ ለ3ኛ ጊዜ የኤርትራንና የኢትዮጵያን መንግሥታት መሪዎች ለማቀራረብና የድንበሩን ግጭት ሰላማዊ መንገድ ለመፍታት ያደረጉት ዲፕሎማሲያዊ መመላለስ አሁንም ፍሬ ሳይሰጥ ቀርቶ ህዳር 30 ቀን 1991 ወደአሜሪካ መመለሳቸው ተገልጿል። አንቶኒ ሌክ በዚህ ውይይታቸው የሁለቱንም ሀገር መሪዎች ሁለቴ ያነጋገሯቸው መሆኑ ከመገለፁ ውጪ ስለ ሂደቱ ለጋዜጠኞች እንዳይገለፅ በሁለቱ መሪዎች አማካይነት መግባባት ላይ መደረሱ በተጨማሪ ተገልጿል።</p>

<p>አንቶኒ ሌክ ከዚህ እግራቸው ከቀጠነበት ዲፕሎማሲያዊ መመላለስ በኋላ እንደገና ወደ አካባቢው እንደሚመለሱ በኤርትራውያን በኩል ከመገለፁ ውጪ በዚህ ሳምንት መጨረሻ ላይ በኦጋድጉ ይደረጋል ለተባለው የአፍሪካ መሪዎች የግጭት አስወጋጅ ማዕከላዊ አካል ጉዳዩ እንደሚቀርብም የተመለከተ ሲሆን በኤርትራዊውያን በኩል የተወሰደው የቅድሚያ እርምጃ አሜሪካዊያን የሚያቀርቡት የድርድር ሃሳብ ከበፊቱ የተለየ አዲስ ሃሳብ የሌለው ከሆነ ምንም ፋይዳ እንደሌለው ነው። ኤርትራ የድንበር ግጭቱ ጣሊያኖች ከ90 ዓመት በፊት በሰሩት ካርታ መሠረት በቅኝ ግዛት የድንበር አከላለል አዲስ በተባበሩት መንግሥታት የካርታ ክፍል ድጋፍ የሚደረግለት በመሬት ላይ ምልክቶችን የሚያበጅ ድርድር እንደምትፈልግ ቀድም ብላ ከገለፀችው አቋም ምንም ፈቅ አላለችም። በኢትዮጵያ በኩል ውዝግቡን በጦር ኃይሉ እንፈታለን የሚለው የከረረ አቋም እንዳለ ሆኖ ቀደም ብሎ የመከላከያ ሰራዊቱ የአገሪቷን ዳር ድንበር ለመከላከል አስፈላጊውን እርምጃ እንዲወስድ መታዘዙን እንጂ ኤርትራውያን ከያዙት መሬት ወደኋላ መልሶአቸው እንደሆነ ለሕዝቡ የተገለፀ ነገር የለም።</p>

<p>በሌላ አንፃር ሱዳንና ኤርትራ በቅርቡ አዲስ ግጭት ፈጥረው የሱዳን አየር ኃይል ሁለቱ የኤርትራ ከተሞችን በቦምብ በመደብደብ በከሰላ ክፍለ ሀገሩ በብሔራዊ ዲሞክራሲያዊ ህብረት የተቃዋሚ ቡድኖች የተያዘበትን ቦታዎች ማስለቀቁን ገልፀዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ታህሣስ 2 ቀን 1991</a></p>

</body>
</html>	
