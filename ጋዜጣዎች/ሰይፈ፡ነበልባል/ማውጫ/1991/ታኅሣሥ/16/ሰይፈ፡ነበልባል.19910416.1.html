<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ የሰብዓዊ መብት ጥበቃ ጓዶች በኢትዮጵያና በኤርትራ አሰማራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተመድ የሰብዓዊ መብት ጥበቃ ጓዶች በኢትዮጵያና በኤርትራ አሰማራ</h2>


<p>በተባበሩት መንግሥታት ድርጅት ሥር የተቋቋመው የሰብዓዊ መብቶች ኮሚሽን በኢትዮጵያና በኤርትራ ውስጥ የሰብዓዊ መብት ጥሰት ለመከታተልና ሪፖርት ለማቅረብ የሰብዓዊ መብቶች ተቆጣጣሪዎች መመደቡን ኮሚሽነርዋ ሜሪ ሮቢንሰን አስታውቀዋል።</p>

<p>ሜሪ ሮቢንሰን የኮሚሽኑ ኮሚሽነር ሆነው መሥራት ከጀመሩ በዓለም አካባቢ በተለያዩ ሥፍራዎች በተከሰቱ ችግሮች መሀከል የሰብዓዊ መብቶች ጥሰት እንዳይስፋፋ ለመቆጣጠር በአውሮጳ በኮሶቮ በአፍሪካ በኮንጎ በኤርትራና በኢትዮጵያ ተመሳሳይ ተቆጣጣሪዎች መመደባቸውን ገልፀው በኮንጎ ዲሞክራቲክ ሪፖብሊክ እና በአልጄሪያ በመንግሥታት አለመተባበር ከፍተኛ ችግር ተፈጥሮ ለወደፊቱ የተባበሩት መንግሥታት እርዳታ የሚሰጠው ከአገሮች የሰብዓዊ መብት አከባበር ጋር ተመሳክሮ እንዲቀር ሃሣብ የቀረበ ሲሆን በሩዋንዳ በተከሰተው ዓይነት ፍጅት መንግሥታት በሕዝቦቻቸው ላይ የሚያደርሱትን አደጋ የሚከታተሉና የሚቆጣጠሩ አሩሻ ላይ የተቋቋመው ፍ/ቤት ዓይነት በማስፈለጉ ባለፈው ሰኔ በሮም ኢጣሊያ አንድ የጦርና የወንጀለኝነት ፍ/ቤት መቋቋሙን ኮሚሽነርዋ ገልጠዋል።</p>

<p>በተለያዩ የሰብዓዊ ድርጅቶች ዘገባ መሠረት በኢትዮጵያ የሰብዓዊ መብት ረገጣዎች በተለያም በነፃው ፕሬስ ላይ ጎላ ብሎ እየተከሰተ የሚገኝ ሲሆን የተለያዩ የሰብዓዊና የሲቪክ ድርጅቶች ከሚገለፀው ለማወቅ እንደሚቻለው የግድያ የአፈና ያለሕግ እስራት ማፈናቀል የእስረኞች ያለፍርድ ቤት ውሳኔ ለብዙ ዓመታት መታሠር በነፃው ፕሬስ ላይ የማሳደድ ዘመቻ የመሣሠሉ ይገኛል ተብሎ እየተዘገበ ነው።</p>

<p>የተመድ የሰብዓዊ መብቶች ኮሚሽን ለወደፊቱ ትኩረት የሚያደርግባቸው አቅጣጫዎች የፖለቲካ መብት የዕድገት ወይም የልማት መብት በአጠቃላይ የዓለም አቀፉን የሰብዓዊ መብቶች ድንጋጌ ተከትለው የወጡ የሲቪልና የፖለቲካ መብቶች ድንጋጌ የኢኮኖሚ የባህልና የሌሎች ተከታታይ ድንጋጌዎች ናቸው።</p>

<p>በኮሚሽነርዋ መግለጫ መሠረት (ታህሣሥ 12 1991) በወደፊቱ የ21 ክፍለዘመን ዓለም ውስጥ የሰብዓዊ መብቶች ጥሰት የሚፈጽሙ መንግሥታት ድርጅቶች ግለሰቦች ከፍርድ የሚያመልጡበት ዘመን እንደማይሆን ያላቸውን ተስፋ ገልፀዋል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ታህሳስ 16 ቀን 1991</a></p>

</body>
</html>	
