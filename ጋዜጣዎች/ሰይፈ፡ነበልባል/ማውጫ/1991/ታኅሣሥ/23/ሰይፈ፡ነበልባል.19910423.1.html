<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኦነግ ኦሮሚያን ብቻ ሣይሆን ኢትዮጵያን መግዛት ይፈልጋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኦነግ ኦሮሚያን ብቻ ሣይሆን ኢትዮጵያን መግዛት ይፈልጋል»</h2>


<p>ኦነግ ከቻለ ኦሮሚያን ብቻ ሳይሆን ኢትዮጵያውያንም በጠቅላላ መግዛት ይፈልጋል ሲሉ አንድ የኢትዮጵያ መንግሥት ከፍተኛ ባለሥልጣን ገለፁ።</p>

<p>እኚህ የሃገሪቷ ቁንጮ ባለሥልጣን በዚሁ መግለጫቸው ወቅት በኦነግ ውስጥ ተፈጠረ ስለተባለው መከፋፈልና በአጠቃላይም የግንባሩን ታሪክና እንቅስቃሴ ዘርዝረዋል።</p>

<p>የኢፌድሪ ፕሬዝዳንት የኦህዴድ ማ/ኮ/አባልና የኢህአዴግ ሥራ አስፈፃሚ ኮሚቴ አባል የሆኑት ዶ/ር ነጋሶ ጊዳዳ ይህን የገለፁት ከአንድ መጽሔት ጋር ባደረጉት ቃለ ምልልስ ነው።</p>

<p>በኦነግ አመራር ውስጥ ተፈጠረ ለተባለው መከፋፈል በአቶ ሌንጮ የፖለቲካ አስተሳሰብና በሌሎች የኦነግ አመራር ጽንፈኛ አቋም መሃከል የታየው ልዩነት ምክንያት መሆኑን ገልፀዋል።</p>

<p>በኦነግ ውስጥ የስልጣን ሽኩቻ መኖር አለመኖሩን መናገር አስቸጋሪ ነው በማለት በድርጅቱ ውስጥ ቀድሞውንም የሃሣብ ልዩነቶች ስለሚከሰቱ የተ። ያሉት የኢፌድሪ ፕሬዝዳንት የሆኑት ዶ/ር ነጋሶ ጊዳዳ ናቸው።</p>

<p>እንደ ሌንጮ እንቅስቃሴ ከሆነ አሉ ፕሬዝዳንቱ። እንደ ሌንጮ እንቅስቃሴ ከሆነ የሽግግር ቻርተርን ተግባራዊ ካደረግን ለኦሮሞ ሕዝብ ይጠቅማል፣ በቻርተሩ መሠረት ከሄድን በጣም ጠቃሚ ነው የሚል አመለካከት የነበረው ይመስለኛል በማለት ተናግረዋል።</p>

<p>በሌላ በኩል ደግሞ በጣም ጽንፈኞች የሆኑም ነበሩ ያሉት ፕሬዝዳንቱ በተለይም ውጪ ሃገር ያሉ ይኼን ማድረግ ትክክል አይደለም፣ የኦሮሞ ሕዝብ ጥያቄ ነፃ የሆነች ኦሮሚያን መመስረት ነው፣ ከዚያ ውጪ የኦሮሞ ሕዝብ ጥያቄ ሊፈታ አይችልም የሚሉ እንደነበሩና እነ ሌንጮ በሽግግር መድረኩ በመሳተፋቸው የኦሮሞን ሕዝብ ጥያቄ እየከዱ ነው ተብለው እንደነበር ገልፀዋል።</p>

<p>ፕሬዝዳንት ነጋሶ አያይዘውም ባለፈው መስከረም ወር ላይ አቶ ሌንጮ ለአንድ በጀርመን ሃገር ለሚታተም መጽሔት የሠጡትን ቃለ ምልልስ በዋቢነት ሲያጣቅሱ ሌንጮ ለመጽሔቱ እንደጠቀሰው «የኦሮሞ ሕዝብ ጥያቄ ሊፈታ የሚችለው ኦሮሚያን ከኢትዮጵያ በመነጠል ነው የሚለው አቋም ጥያቄ ውስጥ መግባት አለበት» ብሎ በግልጽ አቋሙን አስቀምጧል። እዚህ ላይ ሲታይ የሌንጮ አካሄድ የኦሮሞ ሕዝብ ጥያቄ የሚፈታው በመገንጠል ብቻ ነው የሚለው አቋም ላይ ትንሽ ማወላወል አለ በማለት ዶ/ር ነጋሶ ገልፀዋል።</p>

<p>ፕሬዝዳንቱ ስለሌሎች ሲናገሩ ሌሎቹ ደግሞ መፍትሔ እንዲመጣ ከተፈለገ የግድ ነፃ ኦሮሚያ መመሥረት አለበት ብቻ ነው የሚሉት።</p>

<p>ዶ/ር ነጋሶ በማያያዝም ነገር ግን ሄዶ ሄዶ አሁንም ሌንጮ በዚህ መልክ ብቻ ጥያቄውን ማየት የለብንም ብሎ ጥያቄውን ሲነሣ ገና ያልገለፀው ነገር አለ። የኦሮሞ ሕዝብ ዲሞክራሲያዊ መብቱ ተከብሮለት ራሱን እያስተዳደረ፣ የራሱን ጉዳይ በራሱ እየፈታ፣ ከሌሎች ሕዝቦች ጋር በእኩልነት በዲሞክራሲያዊ መንገድ አብሮ መኖር ይችላል ይልና ከኬንያም፣ ከኤርትራም፣ ከጉራጌም፣ ከሶማሌም፣ ከአማራም ጋር ስለሚኖረው ግንኙነት ይገልፃል በማለት ካመለከቱ በኋላ የራሳቸውን ድርጅት አቋም ያክላሉ።</p>

<p>የኢፌድሪ ፕሬዝዳንት ዶ/ር ነጋሶ ጊዶዶ እፎይታ ከተባለው መጽሔት ጋር ባደረጉት ቃለ ምልልስ ጉዳዩን አስመልክቶ ላቀረበላቸው ጥያቄ ምላሻቸውን የደመደሙት በአቶ ገላሣ ዲልቦና በአቶ ሌንጮ መሃከል ልዩነት ያለ ነው የሚመስለው በማለት ነው።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ታህሳስ 23 ቀን 1991</a></p>

</body>
</html>	
