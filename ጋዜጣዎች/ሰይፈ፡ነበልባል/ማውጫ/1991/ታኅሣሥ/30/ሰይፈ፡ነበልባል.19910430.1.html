<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዝነኛና ተወዳጅ የኦሮሞ አርቲስቶች ተሰደዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዝነኛና ተወዳጅ የኦሮሞ አርቲስቶች ተሰደዱ</h1>


<p>እጅግ በርካታ ቁጥር ያላቸው የኦሮሞ ሙዚቀኞች ከቅርብ ጊዜ ወዲህ ሀገር እየጣሉ ወደ ስደት ማምራታቸው ታወቀ። ባለፈው ዓመት በርካታ የኦሮሞ አርቲስቶች በመንግሥት የፀጥታ ኃይሎች ተይዘው ከሌሎች የኦሮሞ ብሔር ተወላጆች ጋር ናዝሬት በሚገኘው የጦር ሰፈር ውስጥ ከታሰሩ ወዲህ ብዙዎቹ ስጋትና የኑሮ ዋስትና ማጣት ስላደረባቸው አገር ጥለው መሰደዳቸውን ለማወቅ ተችሏል።</p>

<p>ከነዚሁ አገር ጥለው ከተሰደዱት የኦሮሞ ሙዚቀኞች መሀከል ረጅም ጊዜያትን በደርግ እስር ቤት ያሳለፈችውና አሁንም በዘመነ ኢህአዴግ በተከታታይ ለእስራት የበቃችው ታዋቂና ተወዳጅዋ የኦሮሞ የሙዚቀኛ አርቲስት እልፍነሽ ቀኖ ሁለት ልጆቿን እቤት ውስጥ ጥላ የገባችበት ባለመታወቁ በበርካታ አድናቂዎቿ ዘንድ ስጋት መፈጠሩ ታውቋል።</p>

<p>አርቲስት እልፍነሽ ቀኖ እንደ ከዚህ ቀደሙ ሁሉ ተይዛ ታስራ ይሁን ወይንም ደግሞ እንደሌሎቹ የሙያ አጋሮቿ ወደ ስደት አቅንታ ይሁን በግልፅ የታወቀ ነገር የለም።</p>

<p>በሌላ በኩል ደግሞ ከጥቂት ወራት በፊት ጀምሮ በርካታ የኦሮሞ ሙዚቀኞች ምክንያቱ በውል ባልታወቀ ሁኔታ ሀገር እየጣሉ ወደ ስደት ማቅናታቸው ታውቋል።</p>

<p>ከነዚህም መሀከል ባለፈው ዓመት በናዝሬቱ ጦር ሰፈር እስረኞች የነበሩት ተወዳጅና ዝነኛ የነበሩት መሐመድ ሼካና ሙክታር ኡስማን ከሃገር ውጪ መሰደዳቸውን ለማወቅ ተችሏል።</p>

<p>ወደ ስደት ካቀኑት መሀመድ ሼካና ሙክታር ኡስማን ጋር ሾሌ ተፈራ የተሰኘውና በበርካታ የኦሮሞ ሙዚቃ አፍቃሪዎች ዘንድ በመድረክ ላይ የታወቀው ዝነኛ የኦሮሞ ሙዚቃ አቀንቃኝ ይገኝበታል።</p>

<p>በርካታ ወራትን በእስራት ካሳለፉት የኦሮሞ ሙዚቀኞች መሀከል ባለማቀፉ የሰብዓዊ መብት ተከራካሪ ድርጅት የአምነስቲ ኢንተርናሽናል ተደጋጋሚ ማሳሰቢያዎችና አቤቱታዎች ከዓመት በላይ ከታሠሩ በኋላ የተፈቱት ሻቤ ሽኮና ቦሀርሲቱ አብሳ የተባሉ ዝነኛ የኦሮሞ ሴት ድምፃዊያን ሣይጠቀሱ አያልፉም።</p>

<p>ቀደም ሲል በአዲስ አበባ ውስጥ ተይዘው የደረሱበት ያልታወቁና ባልታወቀ ምክንያት ደብዛቸው ከጠፋው የኦሮሞ አርቲስቶች መሀከል ጅሬኛ አያና፣ ሱቴ ባሬንቱ፣ ጫላ ጨርጨር እና ሌሎችም የሚገኙ ሲሆን ሀገር ጥለው ወደ ውጪ ከተሰደዱት መሀከል አርቲስት ዘይኑ መኮንን፣ ቱጂ ሙዴ፣ ዳግም መኮንን የተባሉት በአሜሪካና በመካከለኛው ምስራቅ ሀገሮች በስደት ላይ እንደሆኑ ይነገራል።</p>

<p>ሀገር ጥለው መኮብለላቸው እንጂ አሁን የሚገኙበት ትክክለኛ አድራሻ የት እንደሆነ የማይታወቀው የአርቲስት መሀመድ ሼካ፣ የአርቲስት ሙክታር ዑሰሚንና የአርቲስት ሾሌ ተፈራ ሁኔታ ምን ላይ እንደሚገኝ ለማወቅ አልተቻለም።</p>

<p>ባለፈው ዓመት ለእስራት ከተዳረጉት የኦሮሞ አርቲስቶች መሀከል ዳዊት መኮንን፣ ሙክታር ዑስማን፣ መሀመድ ሼክ ከመታሠራቸው ጥቂት ቀደም ብሎ ያሣተሙዋቸው የሙዚቃ ካሴቶች ምንም ዓይነት የፖለቲካ ይዘትና ትርጉም ያልነበራቸው ተወዳጅ የኦሮሞ ባህላዊ ጨዋታዎች ስብስብ መሆናቸውን ማንም ሊያረጋግጥ የሚችል ሲሆን እነዚህ ወጣት የኦሮሞ አርቲስቶችን ለእስር ያበቃው ጉዳይ ለብዙዎች ግራ የሚያጋባና እንቆቅልሽ ሆኗል። </p>

<p>በተለይም እነዚህ በመላው የኦሮሞ ሙዚቃ አፍቃሪ ዘንድ ከፍተኛ ዝናንና ተወዳጅነትን ያተረፉት ወጣት የኦሮሞ ሕዝብ የባህል እሴቶች ሀገር ጥሎ መኮብለል ከቅርብ ጊዜ ወዲህ እያቆጠቆጠ ባለው የኦሮሞ ሕዝብ የባህል፣ የቋንቋና የሥነ-ፅሑፍ እድገት ላይ የሚያሣድረው ተፅዕኖ እንዲህ በቀላሉ የሚታይ አይደለም።</p>


<p class="align-center"><a href="/Gazettas/SeifeNebebal/info/SeifeNebelbal.sera.html">ከሰይፈ ነበልባል ታህሳስ 30 ቀን 1991</a></p>

</body>
</html>	
