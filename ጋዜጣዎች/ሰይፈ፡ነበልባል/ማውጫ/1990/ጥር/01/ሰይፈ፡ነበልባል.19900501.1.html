<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ መንግስት የኢህአዴግን ፓሊሲዎች አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሻዕቢያ መንግስት የኢህአዴግን ፓሊሲዎች አወገዘ</h1>
<h2>በኤርትራ በርካታ ኢትዮጵያውያን ለውርደት ተዳረጉ</h2>

 

<p>ከኤርትራ የውጪ ንግድ 90 በመቶው (90%) የሚራገፍበት ኢትዮጵያ አዲስ ያወጣችው የንግድ ፖሊሲ በአስመራ ከፍተኛ ቅሬታ መፍጠሩ ተመለከተ።</p>

<p>ምንም እንኳን ከኤርትራ የውጪ ንግድ 90% ወደ ኢትዮጵያ የሚላክ መሆኑ ቢገለጽም ኢትዮጵያ ወደ ኤርትራ የምትልከው ከኤርትራ የገቢ ንግድ 30 በመቶ (30%) ብቻ መሆኑን የቢዝነስ አፍሪቃ ዘገባ ያመለክታል።</p>

<p>ይህ በእንዲህ እያለ ለአዲሱ የብር ለውጥ የኢትዮጵያ መንግስት ከሰጠው ምክንያት ተቃራኒ በሆነ መልኩ የቢቢሲው የፎከስ ኦን አፍሪካ መጽሔት ዘገባ በኤርትራና ህጋዊ የመገበያያ ገንዘብ ሆኖ የቆየው የኢትዮጵያ ብር በሌላ አዲስ የብር ኖት ለመቀየር ምክንያት የሆነው ኤትራ ናቅፋ የተሠኘን አዲስ ገንዘብ ማተሟ እንደሆነ አመልክቷል።</p>

<p>ከዚህ የብር ኖት ለውጥ ጋር የሁለትን ሀገሮች የንግድ ልውውጥ በተመለከተ ኢትዮጵያ ባወጣቸው አዲስ የንግድ ፖሊሲ መሠረት በሁለቱ ሀገሮች መሐከል የሚደረገው የንግድ ልውውጥ በዶላርና ኤል.ሲ እንዲሆን መወሰኗ በአስመራ ባለሥልጣናት ዘንድ በጐ ምላሽ አልተሰጠውም።</p>

<p>ቀድሞ ኤርትራ ከኢትዮጵያ ታገኝ የነበረው የምግብ ሸቀጥ በአዲሱ ንግድ ፖሊሲ መሠረት ኤርትራ ውስጥ የተፈጠረው የዋጋ ንረት በኤርትራ የመንግስት የመገናኛ ብዙሃን ከሚሠነዘረው ሽሙጥ ሌላ በኤርትራ ውስጥ በሚኖሩ ኢትዮጵያውያን ሕይወት ላይ አደጋን እስከመጋበዝ መድረሱ ታውቋል።</p>

<p>በተለይም ከታህሳስ 7 እስከ ታህሳስ 14 ቀን 1990 በአሥመራ ሲካሄድ የነበረው የኤርትራ ሚኒስትሮች ምክር ቤት ጉባዔ ኢትዮጵያ በኤርትራ ላይ የምትከተለው የኢኮኖሚና የንግድ ፖሊሲ ለሁለቱ ሀገር ህዝቦች የመተጋገዝና የመቀራረብ ሒደት እንቅፋት ነው ሲል ውግዘት ማሠማቱ ይታወቃል።</p>

<p>ኢትዮጵያ ካወጣቸው አዲስ የንግድ ፖሊሲ ቀጥሎ የታየው ነገር ቢኖር በሁለቱ ሀገሮች ጠረፍ አካባቢ ያለው እንቅስቃሴ መዳከሙና የንግድ ልውውጥ ሂደቱ ቀዝቀዝ ማለት ሲሆን በተለይም ለአሰብ ከኢትዮጵያ ይቀርብ የነበረ የአትክልትና ፍራፍሬ አቅርቦት በመቋረጡ ከመሐል ኤርትራ በየብስና በባህር እየተጓጓዘ እንዲደርስ መደረጉና ከኢትዮጵያ ወደ ኤርትራ የሚላከው ጤፍ ማሽላና እንቁላልን የመሳሰሉ በመቋረጣቸው በኤርትራ የተፈጠረው እጥረት ለዋጋ ንረትና የአቅርቦት ማነስ ህዝቡን ሥጋት ላይ መጣሉ ታውቋል።</p>

<p>በተመሣሣይ ሁኔታ ከኤርትራ ይመጣ የነበረው ጨው ቀደም ሲል ከነበረው ዋጋ በማሻቀቡ የተነሣ አዮዲን የሌለው ጨው እንዲገባ ለመፍቀድ የሚያስችል መግለጫ ለማውጣት የኢትዮጵያ መንግስት ተገድዋል።</p>

<p>በአሥመራና በአዲስ አበባ በአንድ ወቅት ሥልጣን የያዙት ሻዕቢያና ኢህአዴግ ግንኙነታቸው ከበረሃው የትጥቅ ትግል ጀምሮ እስከ ነበሩት ቅርብ ጊዜዎች የስልጣን ዘመናት የዘለቀ ሲሆን በሁለቱም በኩል የተፈጠረው ቅጽበታዊ ቅያሜ ከየት እንደመነጨ ባይታወቅም በተለይም በጋራ ጠላትነት ከፈረጇት ሱዳን ላይ ያላቸው የጋራ ጠንካራ የጠላትነት አቋምና ኤርትራን ለመርዳት ኢትዮጵያ ግዴታ እንዳለባት ካመለከተው የኤርትራ አምባሣደር መግለጫ መረዳት የሚቻለው የግንኙነቱን ጥንካሬ ነበር።</p>

<p>የኤርትራ ጉዳይ ከኢትዮጵያ መሆኑን በማመልከት የኢትዮጵያ ውጪ ጉዳይ ሚኒስትር በኤርትራና በሱዳን መሐከል ለተፈጠረው አለመግባባት የኤርትራ ወገን መሆኗን ያመለከቱባት ኢትዮጵያ ከሱዳን ጋር በተናጠል ሠላም ለማወረድ የወሰደችውን እርምጃ በአሥመራ ተቀባይነት አላገኘም።</p>

<p>ከዚሁ ሁኔታ በመነሳት ኤርትራ ከቀድሞ ጠላቷ ከየመን ጋር መልካም ግንኙነት ለመፍጠር የወሰደችው እርምጃ በኢትዮጵያ ላይ እንደሚፈፀም የዲፕሎማሲ ዘመቻ መታየቱ አልቀረም።</p>

<p>በሁለቱ ሃገሮች ድንበር አካባቢ ዳሎል ውስጥ የተፈጠረውም መጠነኛ ወታደራዊ ግጭት የሁለቱን ሃገሮች የወዳጅነት ፍፃሜ ያመለከተ ቢሆንም ከሰሞኑ በአሥመራ ከተደረገው የሚኒስትሮች ምክር ቤት ጉባኤ በኋላ ኢትዮጵያ በምትከተለው አዲስ የንግድ ፖሊሲ ላይ የተሠጠው ውግዘት ሁኔታዎች ከረር እያሉ መምጣታቸውን ያመለክታል።</p>

<p>እርምጃ በእርምጃ ላይ እየተደራረበ መምጣቱን የሚያመለክተው ሌላው ጉዳይ በአሰብ የሚገኙ የኢትዮጵያ የባህር ትራንዚትና የጉምሩክ ባለሥልጣን በአንድ ሣምንት ጊዜ ውስጥ ቢሮዋቸውን ለቀው እንዲወጡ በኤርትራ መንግስት ከታዘዙ በኋላ በሁለቱ ሀገሮች ድንበር አካባቢ ወደሚገኘው ቡሬ ጓዛቸውን ጠቅልለው መውጣታቸው ታውቋል።</p>

<p>ፍተሻውን በተመለከተ በአሰብ ወደብ የሚገቡትን የኤርትራ ጉምሩክ የሚፈሸው ሲሆን ይህም ሁለቱ ፍተሻንና የሥራ መጓተትን የሚፈጥር ለሥራም እንቅፋት በመሆኑ በኢትዮጵያ በኩል ተቀባይነቱ እምብዛም ነው። ከዚህም ሌላ ይኸው የኤርትራ የባለሥልጣን መሥሪያ ቤት ቀደም ሲል ይሠራበት የነበረውን ደንብ የሚሽር ህግ ማውጣቱም ይታወቃል።</p>

<p>በተለይም የኢትዮጵያ አዲስ የንግድ ፖሊሲ በማውገዝ የሚኒስትሮች መግለጫ የተደመጠው ጉዳይ በዲፕሎማሲው መልክ ሲታይ በኤርትራ በኩል በሌላ ሀገር ውስጥ የውስጥ ጉዳይ ጣልቃ የመግባትና በሁለቱ ሀገሮች ግንኙነት ላይ አሉታዊ እንድምታ ያለው ሸካራ እርምጃ መሆኑን መገንዘብ አያቅትም።</p>

<p>በተለይም ሁኔታው ኤርትራ ውስጥ በሚኖሩ ኢትዮጵያውያንንና በኢትዮጵያ ያሉ ኤርትራውያንን የኑሮና የሥራ ሁኔታ በማነፃፀር የሚያቀርቡ እነዚህ ተንታኞች በኢትዮጵያ ውስጥ የማንኛውም ኤርትራዊ ኑሮና ለመሥራት ያለው መብት ከኢትዮጵያውያን ጋር እኩል መሆኑን በመግለጽ በኤርትራ ያሉትን ኢትዮጵያውያን የመከራ ህይወት ይዘረዝራሉ።</p>

<p>ነዋሪነቱ በኤርትራ የሆነ ኢትዮጵያዊ ግን በዜግነቱ የተነሳ ጥያቄ እንደሚቀርብለት፣ እንደሚጨነቅና ኤርትራዊ ዜግነት ቢጠይቅ ጨርሶ እንደማያገኝ ያመለክታሉ።</p>

<p>በኤርትራ ኢንቨስት ማድረግ የፈለገ ኢትዮጵያዊ ኤርትራ ለሌሎች የውጪ ዜጎች የምትሰጠውን መብት እንኳ ለማግኘት እንደሚቸገር በኤርትራ የመንግስትና የግል መ/ቤት ለመቀጠር እንደማይችሉና ዕድሉ አለ ከተባለም በቤት ሠራተኝነትና በአነስተኛ ሙያ ብቻ መሆኑን የገለጠው ይህ ዘገባ በኤርትራ በመቶ ሺህ የሚቆጠሩ ኢትዮጵያን መብት ሲደፈር በኢትዮጵያ የግማሽ ሚሊዮን ኤርትራውያንን መብት ከዜጎቹ እኩል በመንከባከብ ላይ የሚገኘው ኢህአዴግ መሆኑን ያሠምሩበታል።</p>

<p>ከሁሉም በላይ ደግሞ በተደጋጋሚ አፈሳ ሠለባ የሆኑ ኢትዮጵያውያን ጉዳይ ምክንያቱን ለሚጠይቀው የኤምባሲ አካል የታፈሱት ዝቃጭ የህብረተሰቡ ክፍሎች ናቸው በማለት የሚሠጠው መልስ የሚደርስባቸው ሁሉ ከተለመደው የዲፕሎማሲው መስመር ወጣ ያለ ሲሆን በጭነት ካሚዮን ታጉረው ድንበር ላይ እንደሚጥሉም በማስገንዘብ የቀረበው ዘገባ ግንኙነቱ እያዘቀጠ ለመሆኑ ወዳጅነት ሣይሆን ጠላትነት እየሠረፀ መሆኑን ያመለክታል።</p>

<p>በዚህ ሁኔታ የተነሣ ቀደም ሲል ከኢትዮጵያ ይላክ የነበረው የምግብ ሸቀጥ በመቋረጡ ችግር የጠናበት የአሰብ ህዝብ ስደት መጀመሩ ሲታወቅ በአሰብ አንድ ኩንታል ጤፍ 600 ብር ኪሎ በርበሬ 35 ብር፣ ሽንኩርት 25 ብር በመድረሱ በቀይ ባህር የወደብ ከተማ የምግብ ዋጋ ከጣሪያ በላይ ማሻቀቡ ይደመጣል።</p>

<p>ከእነዚህ የተደማመሩ ችግሮች ጋር ሁኔታው ወዴት ያመራል? የሻዕቢያ ቁጣና የኢህአዴግ ዝምታ እንቆቅልሽ በስቲያ የተከፈተው የኢህአዴግ 3ኛ መደበኛ ጉባኤ የምክክር አጀንዳ ከሆነ ፍቺው ከመግለጫው ይጠበቃል።</p>

<p>ከቅርብ ጊዜ ወዲህ በአዲስ አበባ ከተማ ውስጥ ከፍ ያለ ቁጥር ያላቸው አካላ ጐዶሎ የቀድሞ የኢትዮጵያ መከላከያ ሚኒስቴር ባልደረቦች ኤርትራ ውስጥ ለስምንት ዓመታት ያህል በእስር ላይ ቆይተው በአለፈው ሰኔ ወደ ኢትዮጵያ መመለሳቸውን እየገለፁ የአሁኑ የመከላከያ ሚኒስቴር ያቀረቡአቸውን ጥያቄዎች ባለመቀበሉና የሌሎችንም በማዘግየቱ ያለምንም እርዳታ ቀርተው ልመና ላይ መሠማራታቸው ታውቋል።</p>

<p>በነዚህ የቀድሞ ጦር አባላት አገላለፅ ከስምንት ዓመት በፊት በኤርትራ ውስጥ በጦርነት ላይ ቆስለው በመማረክና ሌሎችም በሕክምና ላይ እያሉ ሕዝባዊ ግንባር ሐርነት ኤርትራ (ሻዕቢያ) አስመራንና ታላላቅ ከተሞችን በመቆጣጠሩ ለእስራት ተዳርገው እስከ አሁን ከቆዩ በኋላ በሰኔ 1989 ወደ አዲስ አበባ እንዲመለሱ መደረጋቸው የታወቀ ሲሆን ለጡረተኛ ለጉዳት ጥያቄያቸው ለጥር 1990 ቀጠሮ የተያዘላቸው መሆኑ የተነገራቸው ሲሆን ብዙዎቹ እደገለፁት ከገዛ የገበሬ መንደሮቻቸው በወቅቱ ወታደራዊ ግዳጅ ተይዘው ወደ ሰሜን በአጭር ሥልጠና የተላኩ መሆናቸውን በልመና ላይ የተሰማሩት እነዚህ የቀድሞ ጦር አባላት ይገልፃሉ።</p>

<p>በአውቶብስ እና በየፌርማታዎች አካባቢ ልመና ላይ የተሠማሩት እነዚህ ብዙዎቹ በወጣትነት እድሜያቸው አካለ ጐዶሎ የሆኑ ሰዎች ህዝቡ የቻለውን ያህል እንደሚረዳቸው ለማየት ተችሏል።</p> 


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ጥር 1 ቀን 1990</a></p>


</body>
</html>	
