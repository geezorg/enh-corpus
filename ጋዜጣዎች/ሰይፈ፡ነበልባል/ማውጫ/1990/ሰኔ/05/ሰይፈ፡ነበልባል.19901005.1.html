<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ ከአሰብ 60 ኪ.ሜ ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ቡሬና እርደ ማቴዎስ ሌላው የውጊያ ግንባር</h2>
<h1 class="align-center">ጦርነቱ ከአሰብ 60 ኪ.ሜ ላይ ነው</h1>
<h3 class="align-center">ኮለኔሉ የወደሙትን የሻዕቢያ ታንኮች አስጐበኙ</h3>
<h3 class="align-center"> በዛላንበሳው ውጊያ 1000 የሻዕቢያ ወታደሮች መሞታቸው ተገለጠ</h3>

 
<p>ከፍተኛ ኃይል ያለው የኤርትራና የኢትዮጵያ ኃይል ተፋጦ ሣምንታትን ባስቆጠረበትና ከቀይ ባህር የወደብ ከተማ በአሰብ 60 ኪሎ ሜትሮች ርቃ በምትገኘው ቡሬ ላይ ትናንት በከባድ መሣሪያ ጭምር ውጊያ ተደርጓል።</p>

<p>በሜካናይዝድ ጦር የተደራጁና እጅግ ከፍተኛ ቁጥር ያላቸው የሻዕቢያ ወራሪዎች ቡሬ ላይ የሠነዘሩትን ጥቃት በመመከት የበላይነቱን የተቀዳጀው የኢትዮጵያ መከላከያ ሠራዊት በወረራው ኃይል ላይ ከፍተኛ ጉዳት ማድረሱ ታውቋል።</p>

<p>እስካሁን በተደረጉት ጦርነቶች የኢትዮጵያን ግዛት ከወራሪው ኃይል በመከላከልና በማጥቃት ላይ ያተኰረው የኢትዮጵያ የመከላከያ ሠራዊት ከአሁን በኋላ ጦርነቱን ማካሄድ ያለበት በኤርትራ ምድር ውስጥ መሆን እንዳለበት በመጥቀስ ለትዕግስትም ወሰን መበጀት እንደሚገባው ያሠምሩበታል።</p>

<p>በሰሜን ምሥራቅ ኢትዮጵያ ተከታታይ ጥቃት የሠነዘሩት የኤርትራ ወታደሮች በውጊያው ከፍተኛ ቁጥር ያለው ተዋጊዎቻቸው ሲሞቱባቸውና ሌሎችም እጅ በመስጠት ሲማርኩ ለወረራው የተገለገሉባቸው በርካታ ታንኰቻቸውም እንደወደሙባቸው ተገለጠ።</p>

<p>ይኸው የሻዕቢያ ወራሪ ሠራዊት ባለፈው ሣምንት በሰሜን ምሥራቅ ኢትዮጵያ በአሊቴና፣ በአይጋና በእንዳልገዳ አካባቢዎች ላይ ያካሄዳቸው ተደጋጋሚ ጥቃቶች ውጤት ባለማሥመዝገባቸውና በደረሰበት ከፍተኛ ሽንፈት ለውድቀት ቢዳረግም ከያዝነው ሣምንት መጀመሪያ አንስቶ የዛላምበሳን ከተማ ለመያዝ እስካሁን እያደረገ ያለው ውጊያ ለከፍተኛ የሰው ኃይል ውድመትና በርካታ የውጊያ ታንኰቹ እንደተቃጠሉበት ለማወቅ ተችሏል።</p>

<p>ባለፈው ሣምንት የሻዕቢያ ሠራዊት በከፈተው ጥቃት የኢትዮጵያ ሠራዊት ክፉኛ ሲመታ የወደቁበትን ቁስለኞቹንና የሞቱትን ለማንሣት ፋታ ሣያገኝ ጥሎ ማፈግፈጉ ተዘግቧል።</p>

<p>እስከዛሬው ዕለት ውጊያ በሚካሄድበት በዛላ አንበሳ ከተማ አካባቢን የተመለከተው የሮይተርስ ዘጋቢ ያነጋገራቸው በግንባሩ ላለው የኢትዮጵያ ጦር ጦር አዛዥ የሆኑት ኮ/ል ኪሮስ ፍቱህ ትናንት በሰጡት መግለጫ ዛላ አንበሳን ለማጥቃት የተንቀሳቀሱት አራት የሻዕቢያ ታንኰች አመድ መሆናቸውን አረጋግጠዋል።</p>

<p>በተጨማሪም 1000 (አንድ ሺህ) የሚሆኑ የሻዕቢያ ተዋጊዎች መሞታቸው የተገለጠ ሲሆን ቆስለው ከውጊያ ውጪ የሆኑትና ለኢትዮጵያ የመከላከያ ሠራዊት እጃቸውን የሠጡትንና የተማረኩትን ይህ ቁጥር አይጨምርም።</p>

<p>ሻዕቢያ ባድመንና ሽራሮን በወረራ ከያዘ ድፍን አንድ ወር የተቆጠረ ሲሆን በአካባቢው ተጨማሪ ኃይል በማከማቸትና ምሽግ ከመቆፈር ያለፈ ጥቃት ለመሠንዘር ባይሞክርም አሁን ግን በነዚሁ አካባቢዎች ሌላ ተጨማሪ ወረራ ለማካሄድ ከዝግጅትም አልፎ እንቅስቃሴ መጀመሩ ታውቋል።</p>

<p>ቀደም ሲል ከያዛቸው የባድመና የከፊል ሽራሪ ወረዳዎች በመመሸግ ከነዚሁ የሰሜን ምዕራብ አካባቢዎች ሰው በብዛት ወደሚኖርባቸው የሰሜን ምሥራቅ የኢትዮጵያ ግዛቶች ላይ ተከታታይ የወረራ ተግባራትን የፈፀመው ነዋሪውን በብዛት ለማፈናቀል በሕዝቡ ላይ ችግር ለማድረስ መሆኑ ተነግሯል።</p>

<p>አካባቢውን ተዘዋውሮ የተመለከተው የሮይተርስ ዘጋቢ በሁለቱ ተፋላሚ ኃይሎች መሐከል የሚደረገው ውጊያ በመሸሽ ቁጥራቸው 13 ሺህ የሚሆኑ ኢትዮጵያውያንና ኤርትራውያን በእግር ተጉዘው አዲግራት የገቡ ሲሆን አቅመ ደካሞችና ሽማግሌዎች ግን እዚያው መቅረታቸውን ይዘግባል።</p>

<p>በዛላንበሳ አካባቢ አራት ተደጋጋሚ የጥቃት ሙከራዎች አድርጐ ያልተሳካለት የሻዕቢያ ሠራዊት አሁንም በአካባቢው እየተዋጋ ያለ መሆኑ የተገለፀ ሲሆን ይህም አሁንም በዛላ አንበሳ አካባቢ ጦርነቱ የቀጠለ መሆኑን ያመለክታል።</p>

<p>ከትናንት ወዲያ ረቡዕ ጀምሮ ሻዕቢያ በሽራሮ በኩል አዲስ ጥቃት የከፈተ መሆኑና ይህም ጥቃት ለመመከት የኢትዮጵያ ጦር በውጊያ ላይ መሆኑን አንድ የኢትዮጵያ መከላከያ ኃይል መድፈኛ መድፎቻችን የጠላትን ዒላማ እየመቱና እያደባዩ ነው ሲሉ መናገራቸው ተዘግቧል።</p>

<p>በዚህች ከአሰብ በ60 ኪሎ ሜትር ርቀት ላይ በምትገኘው የቡሬ አካባቢ በከፍተኛ ደረጃ የተጠናከረ የሻዕቢያ ሜካናይዝድ ጦር መከማቸቱ ሲነገር ይህን የሻዕቢያ ወራሪ ኃይል ለመመከትም አስተማማኝ ብቃት ያለው የኢትዮጵያ ጦር በቀላሉ የሻዕቢያን ወራሪ ኃይል ለማደባየት በሚያስችለው ደረጃ ሣይዘጋጅ እንዳልቀረ ከመነገሩ ውጪ እስካሁን በአካባቢው የተደረገ ጦርነት የለም።</p>

<p>እስካሁን በከፍተኛ የጦርነት ዝግጅት ላይ የነበሩት ሁለቱ መንግስታት ወደ ምር ጦርነት መግባታቸውን የሚያመለክት ነው የተባለው የትናንት ወዲያው የዛላ አንበሳ ውጊያ ሻዕቢያ አራት ጊዜ ማጥቃት ሠንዝሮ ሁሉም ሣይሣኩለት ቢቀሩም በተለይም አራተኛው ለኤርትራ ሠራዊት ከፍተኛ ውድቀትን ያስከተለ መሆኑን የኢትዮጵያ መንግስት ቃል አቀባይ አመልክቷል።</p>

<p>ተጨማሪ ውጊያ ባድመ አካባቢ እንደ ማቴዎስ በተባለ ሥፍራ መደረጉ የተገለፀ ሲሆን በዚህ ውጊያ የደረሰውን የጉዳት መጠን በትክክል ለማወቅ አልተቻለም።</p>

<p>በዛላ አንበሳ ግንባር በተደረገው አራት ውጊያዎች ሻዕቢያ በከፍተኛ ደረጃ አደጋ የተጋለጠ መሆኑ ሲገለጽ በተለይም ለአራተኛ ጊዜ በተደረገው ውጊያ ቁጥራቸው አንድ ሺህ የሚሆን የሻዕቢያ ተዋጊዎች ለሞት መዳረጋችውና አራት የውጊያ ታንኰቻቸውም መደባየታቸው ተመልክቷል።</p>

<p>ይህን ሁኔታ የተመለከቱ ታዛቢዎች ሁለቱ ሃገሮች ወደምር ጦርነት እያመሩ ነው በማለት የዛላ አንበሳውን ለቀናት ያልበረደ ውጊያና በሁለቱም ሃገሮች ድንበሮች አካባቢ የተፋጠጡ ወታደሮቻቸውና ሁኔታው ወደ አስከፊ ደረጃ እያመራ መሆኑን ይገልፃሉ።</p>


<p class="align-center"><a href="/Gazettas/SeifeNeblbal/info/SeifeNeblbal.sera.html">ከሰይፈ ነበልባል ሰኔ 5 ቀን 1990</a></p>


</body>
</html>	
