<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህገ መንግስታዊ መብት በማይከበርበት ሃገር መንግስት የሰብዓዊና የእምባ ጠባቂ ኮሚሽን ለማቋቋም ዓለም አቀፍ ጉባኤ ጠራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> «እስካሁን ያልተቋቋመው በገንበብ ማጣት ነው» አሉ</span></h2>
<h1 class="align-center"> ህገ መንግስታዊ መብት በማይከበርበት ሃገር መንግስት የሰብዓዊና የእምባ ጠባቂ ኮሚሽን ለማቋቋም ዓለም አቀፍ ጉባኤ ጠራ</h1>

 
<p>ዓለም አቀፋዊውን የሰብዓዊ መብት ድንጋጌዎችን በመቀበልና የዜጐች መብት በተገቢው መንገድ እንዲጠበቁ የሚያዘው የኢትዮጵያ ህገ መንግስት እየተጣሰ ባለባት ሃገር ኢህአዴግ አዲስ የሰብዓዊ መብትና የእምባ ጠባቂ ኮሚሽን ለማቋቋም ዓለም አቀፍ ጉባኤ መጥራቱ ተገለጠ።</p>

<p>ኢትዮጵያ እስካሁን ስትከሰስበት ለነበረው የሰብዓዊ መብት ጥሰትና ጋዜጠኞችን የማዋከብ እርምጃ አቋሟን የምታሣውቅበትና የቀደሙ ስህተቶችን ለማረም ቃል የምትገባበት ነው ተብሎ የሚገመተው ይኸው ዓለም አቀፍ ጉባዔ በሚቀጥለው ግንቦት ይካሄዳል።</p>

<p>በኢትዮጵያ ውስጥ ሰብዓዊ መብትንና የእምባ ጠባቂ ተቋማትን በማቋቋም ሂደት ላይ የሚመክር የአራት ቀን ዓለም አቀፍ ጉባኤ በኢትዮጵያ እንደሚካሄድ ተገለጠ።</p>

<p>ይኸው ለግንቦት 10 ቀን አ990 ዓ.ም ጀምሮ ይካሄዳል የተባለው ጉባኤ ሰብዓዊ መብትና የእምባ ጠባቂ ጉዳይ ላይ የሚያተኩረው ዓለም አቀፍ በኢትዮጵያ የሚካሄድ መሆኑን የተወካዮች ም/ቤት አፈ-ጉባኤ አቶ ዳዊት ዮሐንስ ገልጠዋል።</p>

<p>በዚህ የግንቦት ጉባኤ ላይ ከ67 እየምባ ጠባቂና የሰብዓዊ መብት ድርጅቶች የተወጣጡ ከ100 በላይ የሆኑ መሪዎችና ባለሙያዎች ተካፋይ ይሆናሉ ያሉት አፈጉባኤው ዳዊት ዮሐንስ የጉባኤው ዋና ዓላማ የሰብዓዊ መብትና የእምባ ጥበቃን አስመልክቶ ህግ የቀረፁ ሃገሮችን ልምድ በመውሰድ ህግ ለመቅረፅ የሚያመች ነው ብለዋል።</p>

<p>ጉባኤውን ለማካሄድ 1 ሚሊዮን ዶላር የሚፈጅ መሆኑን የገለፁት አፈጉባኤው በኢትዮጵያ ህገ መንግስት መሠረት ከሚዋቀሩት አስተዳደራዊ ተቋማት አንዱ የእምባ ጠባቂና የሰብዓዊ መብት ኮሚሽን ሲሆን ይህን እስካሁን ተግባራዊ ሣይሆን መዘግየቱን ገልጠዋል።</p>

<p>ለዚህ በኢትዮጵያ በኩል የተሠጠው ምክንያት ጉባኤውን ለማካሄድ ህግ ለመቅረጽና የሰብዓዊ መብትን ኮሚሽን ለማቋቋም ም/ቤቱ የገንዘብ ችግር አለበት ያሉት አቶ ዳዊት ያሁኑን ጉባኤ ለማካሄድ ገንዘብ ከየት እንደተገኘ አላመለከቱም።</p>

<p>የኮሚሽኑ አለመቋቋም በበርካታ የተቃዋሚ ድርጅቶች፣ የሲቪል ማህበራትና በለጋሽ መንግስታት ጭምር ተቃውሞ ማስነሳቱ የሚታወቅ ነው።</p>

<p>በተለይም በጉዳዩ ላይ አበክራ የምታሳስበው እንግሊዝ ባለፈው ጊዜ ይህን ኮሚሽን ለማቋቋም ይካሄዳል የተባለው ጉባኤ ለተደጋጋሚ ጊዜያት ሣይካሄድ መቅረቱን በመግለጽ ይህ የግንቦቱ ቀጠሮ ግን ቁርጥ ስለመሆኑ የተገባውን ቃል ብታሣውቅም በኢትዮጵያ በኩል ግን ይህን የሰብዓዊ የእምባ ጠባቂ ኮሚሽን ለማቋቋም ይህን ያህል ጊዜ የፈጀበት ምክንያት ምን እንደሆነ አልተገለጠም።</p>

<p>አሁንም ቢሆን ይካሄዳል የተባለው ጉባኤ ለሚቀረጸው ህግ የመንደርደሪያ ሃሣብ ለማግኘት ነው ከመባሉ ውጪ ኮሚሽኑ የሚቋቋመው ህጉ ከተረቀቀ በኋላ ሲሆን ይህም ምን ያህል ጊዜ እንደሚፈጅ ቁርጥ ያለ ቀነ ቀጠሮ አልተያዘለትም።</p>

<p>የአውሮፓ ህብረት ኢትዮጵያን መንግሥት በሰብዓዊ መብት ጥሰት በማስመልከት ለሠነዘረው ክስ ውጪ ጉዳይ ሚ/ር ስዩም መስፍን ማስተባበያ ለመስጠት ወደ አውሮፓ ተጉዘው የነበረ ሲሆን አሁን ለሚካሄድው ጉባኤ የዕርዳታ እጃቸውን ከዘረጉት ውስጥ የአውሮፓ ኅብረት አንዱ ነው።</p>

<p>ይህ በመንግስት የሚቋቋመው የእምባ ጠባቂና የሰብዓዊ መብት ኮሚሽንን መመሥረት አስመልክቶ በቀደምቱ ጊዜያት በርካታ ትችቶት የተሠነዘሩ ሲሆ ህገ መንግስታዊውን የዜጐች መብት ለማክበር ግንባር ቀደም ተከሳሽ የሆነው መንግስት አስቀድሞ ለዜጐች መብት መከበር ራሱን ማዘጋጀትና የሰብዓዊ መብት ተቋሞች ላይ እያሳደረ ያለውን ጫና ማንሳት እንጂ ይህ አሁን ይቋቋማል የሚባለው ኮሚሽን ይሄን ያህል ውጤታማ ይሆናል ብለው እንደማይገምቱ ባለሙያዎች ይናገራሉ።</p>

<p>ሆኖም ግን ከግንቦት 10 እስከ 14 የሚደረገው ጉባኤ መንግስት እስከ አሁን ሲከሰስበት ለነበረው የሰብዓዊ መብት ጥሰቶችና ጋዜጠኞችን የማዋከብ እርምጃን ለማረም ዝግጅቱን የሚገልጽበት መድረክ ሣይሆን እንደማይቀር ተንታኞች ይገምታሉ።</p>


<p class="align-center"><a href="/Gazettas/SeifeNeblbal/info/SeifeNeblbal.sera.html">ከሰይፈ ነበልባል የካቲት 13 ቀን 1990</a></p>


</body>
</html>	





