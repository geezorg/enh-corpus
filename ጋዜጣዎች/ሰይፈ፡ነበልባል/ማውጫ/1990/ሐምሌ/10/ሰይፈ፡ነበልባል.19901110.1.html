<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አርቲስት ዘሪሁን ወዳጆና ሌሎች ኦሮሞዎች ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> አርቲስት ዘሪሁን ወዳጆና ሌሎች ኦሮሞዎች ታሰሩ</h1>

 
<p>ዝነኛውን የኦሮሞ ሙዚቀኛ ዘሪሁን ወዳጆን ጨምሮ እስካለፈው ሣምንት በርካታ የኦሮሞ ብሔር ተወላጆች ከመኖሪያ ከሚሠሩበት አካባቢ እየተያዙ ለእስር መዳረጋቸውን የታሳሪዎቹ ቤተሰቦች ያመለክታሉ።</p>

<p>ይህ ለጥቂት ሣምንታት ጋብ ብሎ የነበረውና እንደገና በርዕሰ መዲናይቷ አዲስ አበባ ያገረሸው የእስር ሁኔታ ምክንያቱ ምን እንደሆነ ባይታወቅም በተለይም ዝነኛው ድምፃዊ ዘሪሁን ወዳጆ ባለፉት የአራት ዙሮች ሲፈለግ እንደነበረና በዚሁም ምክንያት በከፍተኛ ሥጋት ላይ ወድቆ እንደቆየ ቅርበት ያላቸው ወገኖች ይጠቅሳሉ።</p>

<p>አርቲስት ዘሪሁን ወዳጆ በዚህ የሙዚቃ ሙያው በደርግ ዘመን ጭምር ተይዞ ሲታሠር የነበረ መሆኑን ጠቅሰው አሁን ግን የት እንዳለ ለማወቅ አለመቻላቸውን በምሬት ይገልፃሉ።</p>

<p>ሌላው ከቢሮዋቸው እንደወጡ የቀሩትና የመንገድ ትራንስፖርት ባለሥልጣን ባልደረባ አቶ ጉደታ ረጋሣ ዱጉማ ናቸው።</p>

<p>በመንገድ ትራንስፖርት ባለሥልጣን የሰው ኃይልና ሥልጠና ክፍል ኃላፊ የሆኑት አቶ ጉደታ ረጋሣ መ/ቤታቸውን ለሚመለከት የሥራ ጉዳይ ሰኔ 3 ቀን 1990 ዓ.ም በ8፡30 ሰዓት ከቢሮዋቸው ወደ ማስታወቂያ ሚ/ር ለመሄድ ከቢሮዋቸው መውጣታቸውን የሥራ ባልደረቦች የገለፁ ሲሆን ከዚያን ሰዓት ወደ ቢሮዋቸው ካለመመለሳቸውም በላይ ወደ መኖሪያ ቤታቸውም ሣይገቡ ቀርተዋል።</p>

<p>አቶ ጉደታ ረጋሣ የማንኛውም ፖለቲካ ድርጅት አባል አለመሆናቸውንና ምንም አይነት የፖለቲካ ተሳትፎ እንደሌላቸው የገለፁት ባለቤታቸው እንደወጡ መቅረታቸው ግን እጅግ አስደንጋጭና ለቤተሰባቸውም መሪር ሐዘን መሆኑን ያመለክታሉ።</p>

<p>በወረዳ 8 ቀበሌ 15 የቤት ቁጥር 539 ነዋሪ የሆኑት አቶ ጉደታ ረጋሣ ባለትዳርና የሰባት ልጆች አባት የሆኑ የ46 ዓመት ጐልማሣ ናቸው።</p>

<p>በሌላ በኩል ደግሞ በምስራቅ ሐረርጌ ዞን ነዋሪ የነበሩትና ከ1985 ዓ.ም ጀምሮ ባላቸው የህግ ሙያ መጀመሪያ የግራዋ ወረዳ ተጠሪ ቀጥሎም በቀርሣ ወረዳና በጉርጉሱም ወረዳ ፍ/ቤቶች ተጠሪነት ካገለገሉ በኋላ የግራዋ ወ/ፍ/ቤት ፕሬዝዳንትና በምሥራቅ ሐረርጌ ዞን ከፍተኛ ፍ/ቤት ተከላካይ ጠበቃ የነበሩት አቶ ካሊድ አህመድ በተመሣሣይ ሁኔታ ሰኔ 23 ቀን 1990 ዓ.ም የሲቪል ልብስ በለበሱ የፀጥታ ኃይሎች መወሰዳቸውና ለአንድ ቀን ታስረው መፈታታቸው ታውቋል።</p>

<p>እኚህ ግለሰብ ከዚህ በፊት በተደጋጋሚ ጊዜ የታሰሩና የኦነግ አባል ነህ በሚል ሰበብ ከሥራ መባረራቸውን ቤተሰቦቻቸውም ከመግለፃቸውም በላይ አሁን በመጨረሻ ጊዜ ሐምሌ 1 ቀን 1990 ዓ.ም ከጠዋቱ 12፡30 ሰዓት በሚሆንበት ጊዜ ወደ መኖሪያ ቤታቸው ያመሩት እየደበደቡ ከወሰዷቸው በኋላ አሁን የት እንዳሉ ለማወቅ ባይቻልም የደህንነታቸው ሁኔታ በቤተሰቡ ላይ ከፍተኛ ሥጋት መፍጠሩን ይናገራሉ።</p>

<p>በሌላ በኩል ደግሞ አቶ ዮሐንስ ጃለታ ነገሪ የተባሉት ለአንድ ወር ከሁለት ሣምንት ያክል የደረሰበት ሣይታወቅ በመጥፋቱ ቤተሰቦቹ ሥጋት ላይ መውደቃቸውን ያመለክታሉ።</p>

<p>አቶ ዮሐንስ ጃለታ የደርግ ሥርዓት እንደወደቀ በተፈጠረው የፖለቲካ ሁኔታ የኦሮሞ ነፃነት ግምባር ዓባል በመሆኑ በወቅቱ ካበረከተው ሠላማዊ አስተዋጽኦ ውጪ በምንም ዓይነት ወንጀል እጁ ገብቶ እንደማያውቅ ቤተሰቦቹ በመግለጽ በልጃቸው መሠወር ያደረባቸውን ሥጋት ያመለክታሉ።</p>

<p>ዮሐንስ ጃለታ ኦነግ ከሽግግር መንግስቱ ከወጣ በኋላ አዲስ አበባ ውስጥ የኦሮሞ ቋንቋን ለተከታታይ ዙሮች ሲያስተምር መቆየቱና ብዙዎቹ የቀድሞ ጓደኞቹ የኦነግ አባል ናችሁ ተብለው ለእሥራትና ለመንገላታት በመዳረጋቸው ቤተሰቡ የልጃቸው መጥፋት በእጅጉ እንዳሣሠባቸው በመግለጽ ዓለም አቀፍና የሰብዓዊ መብት ድርጅቶች በፍለጋው እንዲተባበሯቸው ትሁት ጥያቄያቸውን ያቀርባሉ።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html"> ከሰይፈ ነበልባል ሐምሌ 10 ቀን 1990</a></p>

</body>
</html>	
