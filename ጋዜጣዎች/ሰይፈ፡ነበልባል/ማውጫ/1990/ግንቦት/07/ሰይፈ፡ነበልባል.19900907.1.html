<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>200 የግል ፕሬስ ጋዜጠኞች መታሰራቸውን አምነስቲ አጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> 200 የግል ፕሬስ ጋዜጠኞች መታሰራቸውን አምነስቲ አጋለጠ</h1>

 
<p>ኢትዮጵያ ከአፍሪካ በጋዜጠኞች ጭቆና ቀዳሚ ሃገር መሆንዋን አምነስቲ ኢንተርናሽናል አስታውቆ የፕሬስ ሕግ የተባለው በተመሣሣይ ስልት የግል ፕሬስ ነፃነትን አደጋ ላይ መጣሉን አጋለጠ።</p>

<p>በአለፉት 5 ዓመታት በተለያየ ጊዜ 200 ጋዜጠኞች አዘጋጆች አታሚዎች ወዘተ መታሠራቸውን የገለፀው ይህ መግለጫ በቅርቡ በነፃ ፕሬስ ላይ በተሠነዘረ ወከባ 14 ጋዜጠኞች መታሠራቸውን ገልፆ ከ6 ዓመታት በፊት የወጣው የፕሬስ ሕግ ከ41 ዓመታት በፊት ከወጣው የወንጀለኛ መቅጫ አንቀጽ 480 ላይ ተመስርቶ የሚሰራበት በመሆኑ ዓለም አቀፋዊውን ኢትዮጵያ የፈረመቸውን የፕሬስ ነፃነት እንደሚቃረን አስገንዝቦአል።</p>

<p>መግለጫው የፕሬስ ሕጉ ፕሬስ በሚያቀርበው ሂስ ላይ እንደመሣሪያ ተደርጐ በተቃራኒው እየተሠራበት እንደሆነ ገልጾ፤ ከዓለም አቀፋዊ የሲቪል እና የፖለቲካ መብቶች ድንጋጌ አንቀጽ 19 ሥር ከተቀመጠው ዓለም አቀፋዊ ምደባ ጋር አነፃፅሮ ከ3 ዓመታት በፊት የወጣው የሃገሪቷን ሕገ መንግሥትም እንደሚፃረርም ዘርዝሮአል።</p>

<p>በሌላም በኩል ከዓለም አካባቢ ስለፕሬስ ወከባ በመንግሥቱ ላይ የቀረበው ሂስ ተቀባይነት ማጣቱንና መንግስቱ የፕሬስ ሕጉን ስፋትና አሠራር እንዲያጤነው የቀረበለትን የማሻሻያ ሃሣብ ውድቅ ማድረጉን አስነብቧል።</p>

<p>በታሣሪ ጋዜጠኞች ላይ የሚደርሰውን የመብቶች ረገጣ አስመልከቶ በቀረበው ዝርዝር ውስጥ የጋዜጠኞች አስተሳሰር በሃገሪቷ ሕገ መንግስት የተሰጣቸውንም መብት እንደሚፃረር ገልጾ ዋስ በደፈናው የተከለከሉበትን ሁኔታ፣ በነፃ የሕግ አማካሪዎቻቸውን በእስር ላይ ሆነው ማነጋገር አለመቻላቸውን፣ ለሣምንታት ከቤተሰብ ሳይገናኙ (ኢን ቾምሙኒቻዶ) መቆየታቸውን ያለ ሕጋዊ አሠራር መታሠራቸውን ዘርዝሮ የጦቢያና የኡርጂ ጋዜጠኞች እስራት በተመለከተ ከነፎቶግራፎቻቸው አውጥቷል። በፍ/ቤቱ በኩልም ለብዙ ጊዜያት ያለ ውሳኔ ቀጠሮ መተላለፉን፣ ያለ ሕግ እርምጃ የወሰዱ ፖሊሶች እስከአሁን ተቀጥተው እንደማያውቁ፣ በጋዜጠኞች ላይ የሚያደርሱት መንገላታት ማንም ያልተቀጣ መሆኑ፣ የዋስና የገንዘብ እጅግ ከፍተኛና ውድ መሆኑ ከእስር እንዲፈቱ የተወሰነባቸውም መዘግየት ወዘተ እንደሚፈፀም ዝርዝር ዘገባው አረጋግጧል።</p>

<p>ከዚህ ሌላ ከ12 በላይ ጋዜጠኞች ሃገር ጥለው መጥፋታቸውና ሁለቱ ደግሞ በፖሊስ ከተያዙ በኋላ የት እንዳሉ ያልታወቁ ሆነው የተመዘገቡት ጐዴ (ኦጋዴን) ውስጥ የተያዘው ዴግ ዩሱፍ ካሪዬ እና የሉባር ጋዜጣ ብርሃኑ እጅጉ ሲሆኑ የጦቢያና የኡርጂ ጋዜጠኞች የሕሊና እስረኞች ደረጃ ተቀዳጅተዋል።</p>

<p>6 ጋዜጠኞች እና የሕሊና እስረኞች ደረጃ ያገኙ የሰብአዊ መብቶች ሊግ አባላት በአስቸኳይ ከዚህ በፊት ተፈርዶባቸው ከታሠሩት ጋዜጠኞች ጋር ሌሎችንም ጨምሮ አለምንም ቅድመ ሁኔታ እንዲፈቱ የጠየቀው ይህ መግለጫ ሁለት ሌሎች የኡርጂ ጋዜጣ ተጠባባቂ አዘጋጆች ዋቅሹማ ባጫና አለሙ ቶሎሣ መታሠራቸውን እንኳን ፖሊስ አለማረጋገጡ ጽፎአል። (ዘገባው ሰፊ በመሆኑ ሁሉንም ማቅረብ አልተቻለም)</p>

<p>በመጨረሻም የኢትዮጵያ ሕግና ኢትዮጵያ የፈረመችው ዓለም አቀፍ ሕግ የፕሬስ ነፃነት ዜና አስተያየት የማስታወቅና የማከፋፈልን የማተምንና የማሠራጨትን መብት መጠበቅ የዘፈቀደ አስተዳደር እንዳይንሰራፋ የሚረዳ በመሆኑ መብቱ መጠበቅ አለበት እንጂ መዋከብ የሌለበት መሆኑን ጠቅሶ፣ የፕሬስ ነፃነት ማስረጃ እንደ ልብ እንዲንሸራሸር የኅብረተሰቡ ንቃት ከፍ እንዲል የሚያደርግ ለመሠረታዊ የሰብአዊ መብቶች ለሲቪል ለፖለቲካ፣ ለማኅበራዊ፣ ለኢኮኖሚያዊና ለባህላዊ እድገት የሚያግዝ በመሆኑ ድጋፍ ሊሰጠው እንደሚገባም አስገንዝቧል።</p>

<p>በኢትዮጵያ የፕሬስ መብት አጠባበቅ ከብሔራዊ ደኅንነት አጠባበቅ ወይም ከባለሥልጣናት ዝና ጥበቃ ጋር ሚዛኑ ሲታይ ወደ መንግስት ያጋደለ ሆኖ እንደሚታይ ግልጽ በመሆኑ የሕዝብ የማወቅ መብት በሰፊው ያለፍትሕ እንዲቀጭጭ በመደረጉ የፕሬስ ነፃነት በኢትዮጵያ ሃገሪቷ ከፈረመቻቸው ዓለም አቀፍ ድንጋጌዎች መሥፈርት በታች ሆኖም በመገኘቱ የሚከተሉትን ሃሣቦች አቅርበዋል።</p>

<p>-ሁሉም ጋዜጠኞች ያለ ቅድመ ሁኔታ በድጋሚ እንዲፈቱ፣</p>
<p>-ጋዜጠኞች በዘፈቀደ የእስራት ፍራቻና ያለ ደኅንነታቸው ሥጋት የሚሰሩበት ሁኔታ እንዲኖር ሙያቸውን በትክክል ሥራ ላይ ለማዋል እንዲችሉ እንዲረጋገጥላቸው፣</p>
<p>-የፕሬስ ሕጉ ከሕገ መንግስቱና ከተፈረመው የዓለም ድንጋጌ የተቀመጠው የራስን ሃሣብ በነፃነት የመግለጽ ነፃነት እንዲጠበቅና እንዲለመልም ተከልሶ ስፋቱና አሠራሩ እንዲሻሻል ጠይቋል።</p>


<p class="align-center"><a href="/Gazettas/SeifeNeblbal/info/SeifeNeblbal.sera.html">ከሰይፈ ነበልባል ግንቦት 7 ቀን 1990</a></p>




</body>
</html>