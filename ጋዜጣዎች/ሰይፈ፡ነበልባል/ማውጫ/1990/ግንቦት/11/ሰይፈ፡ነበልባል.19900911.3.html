<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በኤርትራ ላይ የንግድ ማዕቀብ መጣሏ ተዘገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኢትዮጵያ በኤርትራ ላይ የንግድ ማዕቀብ መጣሏ ተዘገበ</h1>

 
<p>የኢትዮጵያ መንግስት በኤርትራ ላይ የንግድ ማዕቀብ የማድረግ አዝማሚያ ማሣየቱን የፖለቲካ ተንታኞች አመለከቱ።</p>

<p>ሁኔታው ያልጣመው የኤርትራ ትራንስፖርትና መገናኛ ሚኒስቴር የማሪታይም አገልግሎት መግለጫ ኢትዮጵያ በአሰብ ወደብ ላለመጠቀም የወሰደችው ውሣኔ ኢ ፍትሐዊ እርምጃ መሆኑን በመግለፅ ለመርከብ ባለንብረቶች ጥሪውን አቅርቧል።</p>

<p>ቀደም ሲል የኢትዮጵያ ንግድ መርከብ ድርጅት ሚያዝያ 8 ቀን 1990 ዓ.ም በሠጠው መመሪያ መሠረት ማናቸውም ከ10 ቶን ያነሠ ጭነትና ተሽከርካሪ እንዲሁም ኮንቴይነር በጅቡቲ ወደብ በኩል ብቻ እንዲገባ ማዘዙ ይታወቃል።</p>

<p>ግንቦት 4 ቀን 1990 ዓ.ም የወጣው የኢትዮጵያ ብሔራዊ መመሪያና ትዕዛዝ ደግሞ በሃገሪቱ ውስጥ ላሉት ባንኮች በውሉ በሠጠው መመሪያ ከዚሁ ዕለት ጀምሮ ከኢትዮጵያ ወደ ውጪ ለሚገቡ ዕቃዎች በሙሉ በአሰብ በኩል እንዳይተላለፉና ለአሰብ ኤልሲ እንዳይከፈት በማሳወቅ ወደ ሃገር የሚገቡትም ሆነ የሚወጡት በጅቡቲው ወደብ ብቻ መጠቀማቸው ታውቆ ኤልሲ የሚከፈትላቸው በመሆኑ በጅቡቲ ወደብ ብቻ የሚጠቀሙ መሆናቸውን በግልጽ አሣይተው ለማረጋገጥ እንደሚገደዱ ያመለክታሉ።</p>

<p>ዘግይቶ የተደመጠው ሌላ ዜና ደግሞ የኢትዮጵያ አየር መንገድ በየዕለቱ በአዲስ አበባ ወደ አስመራ የሚያደርገውን በረራ እንዲያቋርጥ መደረጉን ከአየር መንገድ ባለሥልጣናት የተገኙትን መረጃዎች የሚጠቅሱ ዘገባዎች ይጠቁማሉ።</p>

<p>በ14/05/98 የወጣውም የኤርትራ ትራንስፖርትና መገናኛ ሚኒስቴር የማሪታይም አገልግሎት መመሪያ መግለጫ እንደሚያመለክተው በዚህ የኢትዮጵያ መንግሥት ቅጽበታዊ እርምጃ ግራ መጋባቱን ያሣያል።</p>

<p>ኢትዮጵያ በኤርትራ ወደቦች ለመጠቀም አለመፈለጓ ኤርትራ ከወደቡ የምታገኘውን በቀላሉ ሊገመቱ የማይችሉ ጥቅሞችን ጨርሶ የሚያሣጣት ሲሆን ኢትዮጵያ ካልተገለገልችበት ለኤርትራ ታላቅ ኪሣራ ነው ተብሎ ይገመታል ሲሉ አንዳንድ ተንታኞች ይናገራሉ።</p>

<p>የኤርትራ የማመላለሻና የመገናኛ ሚኒስቴር የማሪታይም ማመላለሻ ክፍል ሐሙስ ግንቦት 6 ቀን 1990 ባወጣውና አዲስ አበባ በሚገኘው ኤምባሲው በኩል የተሠራጨ ዜና ለመርከብ ባለቤቶችንና ለወደብ ተጠቃሚዎች የኢትዮጵያ መርከቦች ወደ ጅቡቲ እንዲጓዙ በኢትዮጵያ መንግስት መታዘዛቸውን አስገንዝቧል።</p>

<p>በመግለጫው የኢትዮጵያ መንግስት በራሱ አነሳሽነት በወሰደው ፍትሐዊ ባልሆነ እርምጃ ለመረከብ ባለቤቶች በሰጠው ትዕዛዝ መርከቦች ወደ ጅቡቲ ተጉዘው እንዲያራግፉ መደረጋቸውን ገልጾአል።</p>

<p>የኤርትራን የወደብ ኦፕሬሽን በተመለከተ መርከቦች የጭነቶቻቸውን አያያዝ የጉምሩክ አስተላላፊ የትራንዚት እቃዎች እንደ ቀድሞው ያለ ምንም ማዕቀብ መሆኑን አስታውቆ ምንም ለውጥ ያልተደረገ መሆኑን አስታውቋል።</p>

<p>ከዚህም በተጨማሪ ከሁለቱም ወደቦች መኪናዎች የደንበኞችን ጭነቶች ወደ መድረሻዎቻቸው እያጓጓዙ መሆናቸው አስታውቋል።</p>

<p>ከዚህም ሌላ የኢትዮጵያ መንግስት የንግድ ማዕቀብ በኤርትራ ላይ አድርጓል ያለው የቢቢሲ የጅቡቲ ዜና አቀባይ ክርስቶፍ ፋራ ቀድሞ አሥር በመቶ የኢትዮጵያን ዕቃ ማስተናገድ ላይ የነበረው የጅቡቲ ወደብ አሁን መቶ በመቶ ኢትዮጵያን ለማስተናገድ 47 ሺህ ካሬ ሜትር ይዞታ ያለው 3 ዕቃ መጋዘን እና 40 ሄክታር ክፍት ሜዳ መዘጋጀቱን አስደምጧል። ከዚህ በተጨማሪ ጋዜጠኛው 3 ወደ ኤርትራ ለማጓጓዝ ዝግጅት ላይ የነበሩት መርከቦች እዚያው እንዳቆመ መታዘዛቸውን ገልጾአል።</p>

<p>ጅቡቲ ከኢትዮጵያ ጋር የሚያገናኛት የየብስ፣ የባቡር የአየር መገናኛዎች ያላት ሲሆን ከዋና ከተማው አዲስ አበባ አጭር ኪሎ ሜትር ርቀት ብቻ ያላት ሲሆን ጅቡቲ ከምሥራቅ አፍሪካ አገሮች ነፃ ወደብ ያላት አገር ናት።</p>

<p>ጅቡቲ ቀድሞ የፈረንሣይ ቅኝ ግዛት ስትሆን የፈረንሣይ ወታደሮች ዛሬም ለቀው ያልወጡ ሲሆን በቅርቡ ፈረንሣይ በአፍሪካ ላይ በወሰደችው የፖሊሲ ለውጥ እርምጃ ወታደሮችዋን ለመቀነስ ሃሣብ አላት። </p>


<p class="align-center"><a href="/Gazettas/SeifeNeblbal/info/SeifeNeblbal.sera.html">ከሰይፈ ነበልባል ግንቦት 11 ቀን 1990</a></p>




</body>
</html>