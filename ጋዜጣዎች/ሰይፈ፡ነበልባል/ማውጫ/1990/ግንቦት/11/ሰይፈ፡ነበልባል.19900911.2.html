<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወረራ የተካሄደባቸው የትግራይ ግዛቶች በወርቅ ማዕድን የከበሩና ለም ወረዳዎች ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ወረራ የተካሄደባቸው የትግራይ ግዛቶች በወርቅ ማዕድን የከበሩና ለም ወረዳዎች ናቸው</h1>

 
<p>ከትግራይ ሚሊሽያዎችና ፖሊሶች ጋር ግጭት ፈጥሯል የተባለው የኤርትራ ጦር ያያዘቸው የባድመና የሽራሮ ወረዳዎች ከፍተኛ የወርቅ ማዕድን ክምችት ያለባቸው መሆኑ ተመለከተ።</p>

<p>ባድመና ሽራሮ ወረዳዎች የሚገኙት በሽሬ አውራጃ ውስጥ ሲሆን ይህም የቀድሞው የህወሐት ወታደራዊ ማሠልጠኛና ሁነኛው ጦር ሠፈር የሆነው ደደቢት የሚገኝበት አካባቢ በመሆኑ ከወታደራዊ ጠቀሜታውና ከፖለቲካዊነትም አኳያ እንዲህ በቸልታ የሚታለፍ አይደለም ሲሉ ብዙዎች ይናገራሉ።</p>

<p>ከሁሉም በላይ ደግሞ በሻዕቢያና በትግራይ የጠረፍ ጠባቂ ሚልሽያና ፖሊሶች መሃከል ለበርካታ ጊዜ ግጭት የሚፈፀምባቸው የሽራሮ፣ የባድመ፣ የራማና የደሉል አካባቢዎች በትግራይ የኤርትራ አዋሣኝ የሚገኙና በኢትዮጵያ ግዛት ውስጥ ያሉ ለም የእርሻና የማዕድን አካባቢዎች መሆናቸውን የሚያስገነዝቡ ምሁራን አጋጥመውናል።</p>

<p>ሕዝባዊ ግንባር ኤርትራ ከወያኔ አመሠራረት ከትንሽ ጊዜ በኋላ ጀምሮ የደርግን ሠራዊት ለመፋለም ለረጅም ጊዜ በተደረገው ጦርነት በሳህል፣ በአፋቤት፣ ባባሬንቱ፣ በሽራሮ፣ በእንደሥላሴ ከዚያም እስከ አዲስ አበባ መያዝ ድረስ አብረው ደርግን ሲወጉ እንደነበረ ይታወሳል።</p>

<p>ከደርግ ውድቀት በኋላም የኤርትራ ጦር ከወያኔ ኢህአዴግና ከኦሮሞ ነፃነት ግንባር ጋር በተደረጉ የሰላም ድርድሮች በአስታራቂነትም ሆነ የኦነግ ጦር ካምፕ ከገባ በኋላ በካምፕ ከመጠበቅ እስከ ውጊያ ከኢህአዴግ ሠራዊት ጐን በመሠለፍ ጥቃት የማድረሣቸው ጭምጭምታ ከመደመጥ አልፎም በቀጥታ ፕሬዚዳንት ኢሳያስ አፈወርቂ በአንድ ወቅት በኦሮሞ ጉዳይ ላይ ሰፊ ሂስ መሰንዘራቸውና የኦነግን አመራር መንቀፋቸው ሰፊ ትችት አስከትሎባቸው ነበር።</p>

<p>የቢቢሲዋ የአዲስ አበባ ዘጋቢ ኢሌኒ መኩሪያ ግጭቱን የቀሰቀሰው በሁለቱ አገሮች መካከል በድንበር ላይ እስከ ሁለት ሺህ ብር በሚደርስ የንግድ ልውውጥ ሣይሆን አይቀርም ሲሉ ሌላ የቢቢሲ ዘገባ የኤርትራ አዲስ የራስዋ ገንዘብ መጠቀም ከተጀመረ ወዲህ አለመግባባቶች መስፋፋታቸውን ገልጾአል። ከቅርብ ጊዜ በፊት 60 ሺህ ተማሪዎችና ዜጐች ለወታደራዊ ግዳጅ ብሔራዊ ወታደራዊ ዘመቻ መጠራታቸውም ታውቋል።</p>

<p>በትግራይና በኤርትራ መካከል በቋንቋ በደጋው ክፍል በትግሬዎቹ መካከል አለመግባባት የሚፈጥር ጉዳይ ባይኖርም ሁለቱ የነፃነት ግንባሮች ከተፈጠሩ ወዲህ የለም የእርሻ መሬት የይገባኛል ችግር መኖሩን መጀመሪያ ያረጋገጡ የቀድሞው የወያኔ አባል አብርሃም ያየህ ናቸው።</p>

<p>እስከ ቅርብ ጊዜ ድረስ የኤርትራ የቢቢሲ ዜና አቀባይ የነበሩት ጆኪ ቼምበር አሁን ተወሮአል የተባለውን ሽላሎ የተባለ ቦታ በጐበኘሁበት ወቅት አካባቢው ከፍተኛ የወርቅ ማእድን ያለው መሆኑን እንደተገለፀላቸው በመግለጽ ከኤርትራው የባሬንቱ ከተማ በ60 ኪሎ ሜትር ርቀት ገምተውታል።</p>

<p>ባዲሜ ስለተባለው ቦታ ተጠይቀው በኢጣሊያ ዘመን ወደ ኤርትራ የተጠቃለለ ኋላ ላይ ወደ ትግራይ የተመለሱ መሆናቸውን እና አለመግባባት የሚታይባቸው ቦታዎች ከማንዳፈራ በስተደቡብ ራማ በስተሰሜን በአፋር አካባቢ ቡሬ የተባልው ሥፍራ በሌላው በኩል በወሎ የሚገኙ ቦታዎች ከጐንደር ወደ ትግራይ የተጠቃለሉ ቦታዎችንም እንደ ምሣሌ አስቀምጠዋል።</p>

<p>አሊስ ማርቲን በበኩላቸው የናቅፋ ገንዘብ መታተምና ሥራ ላይ መዋል ግጭት መጫሩን ተናግረው ግጭቱ መጠነ ሰፊ እና የለም መሬት፣ የአሰብ የነዳጅ ማጣሪያ የብዙ ኤርትራውያን የነፃነት ውጊያው ወቅት እስከ አዲስ አበባ ተዋጊዎች ሆነው ባደረጉት የጋራ ትግል ለሥልጣን የበቁና አንዱ ሌላኛውን እንዲይዝ ማድረጉንና የመሳሰሉትን ጠቅሰዋል።</p>

<p>አሁን የኤርትራ ወታደሮች ዒላማ ሆኖአል የተባለው የትግራይ ክልል የሺራሮ ወረዳ ቀደም ሲል በወያኔ የሕዝባዊ ግንባር ሐርነት ትግራይ ወታደራዊ መሪ የነበሩት ጄ/ል ኃይሎም አርአያ የትውልድ አገር አዲ ነቡረኢዲ ወይም አዲ ዳዕሮ የሚገኝባት የሺሬ እንደሥላሴ አውራጃ ሰሜናዊ አካል ነው። ቦታው ከጋሽ ወንዝ ሸለቆ ጋር የሚገናኝ ለም የእርሻ መሬት አለው። ቀደም ሲል በቦታው የሰፈሩ ከፍተኛ ቁጥር ያላቸው የኤርትራ ተወላጆች የሚገኙበት ሲሆን ለተጋድሎ ሃርነት ኤርትራና ለወያኔ ግጭት እንደ ምክንያት የተወሰደ አካባቢ ነበር።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ግንቦት 11 ቀን 1990</a></p>




</body>
</html>