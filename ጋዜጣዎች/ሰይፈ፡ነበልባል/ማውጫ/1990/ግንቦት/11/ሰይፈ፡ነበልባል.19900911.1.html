<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ት/ቤቶች ወድመዋል፤ ሆስፒታል ተቃጥሎዋል፤ የሰዎች ህይወት አልፏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> የሻዕቢያ ወራሪ መድፍና ታንክ የታጠቀ በ3 ጄ/ሎች የሚታዘዝ ነው</span></h2>
<h1 class="align-center"> ት/ቤቶች ወድመዋል፤ ሆስፒታል ተቃጥሎዋል፤ የሰዎች ህይወት አልፏል</h1>

 
<p>የኢትዮጵያን ድንበር በመጣስ ወረራ ያደረገው የሻዕቢያ ጦር በ10 ታንኮች የታገዘና በ3 ጄኔራሎች የሚታዘዝን የተጠናከረ ሠራዊት በአካባቢው ከሚገኙት ሚሊሽያና የፖሊስ ኃይል ጋር በመዋጋት ካስለቀቀ በኋላ ሥፍራውን እንደተቆጣጠረ ምንጮች ይናገራሉ።</p>

<p>ግንቦት 9 ቀን 1990 ቢቢሲ ወደ ደቡብ ምዕራብ ኤርትራ የግጭት ቀጠና ተጉዞ የአካባቢውን የኤርትራ ጦር መሪዎች ያነጋገረው አለን ሬክ የተባለው ዘጋቢውን ዋቢ በማድረግ የኤርትራን ጦር የሚመሩት ሜጀር ጄኔራል አብርሃም አንዶምና ሜጀር ጄኔራል ተስፋ የተባሉት እንደሚገኙበት ገልጾአል።</p>

<p>ከጄኔራሎቹ ጋዜጠኛው ለማረጋገጥ እንደቻለው ከፍተኛ ቁጥር ያለው የኢትዮጵያ ጦር በሁመራ ላይ መከማቸቱንና የኤርትራውያን ኃይሎች በጉዳዩ እንዳሳሰባቸው መናገራቸውና ራሱም በአካባቢው ታንኮች መድፎች እና ሌላ ሌላ መሣሪያዎችን ማየቱን መስክሮአል።</p>

<p>የኤርትራ መንግስት የጐረቤት ሃገሮችን ግዛት በወረራ ከያዘ በኋላ ለእርቅ ወደ ድርድር ማምራትን እንደ ስትራቴጂ ይዞታል በማለት የሚናገሩ ወገኖች የየመንን ጉዳይ በምሣሌነት በመጥቀስ የኢትዮጵያ ጉዳይ መንግሥት ማስጠንቀቂያ አፋጣኝ ምላሽ ካላገኘ በቀር የወራሪው ጦር በግዛቷ ውስጥ እያለ ኢትዮጵያ ሽማግሌ ፍለጋ አትሄድም የሚሉት ወገኖች የኢትዮጵያ ሚ/ም/ቤት መግለጫውን በዋቢነት ይጠቅሳሉ።</p>

<p>በሰሜን ምዕራብ ኢትዮጵያ ወረራ ያካሄደው የሻዕቢያ ጦር አካባቢውን ይጠብቁ ከነበሩት የፖሊስና የሚሊሽያ ኃይሎችን ለማስለቀቅ ይህን ያህል የተጠናከረ ሠራዊት ይዞ መዝመቱ ለወረራ ብቻ ሣይሆን በአካባቢው ላይ ለመቆየት ካለው ፍላጐት የመነጨ ነው የሚሉ ታዛቢዎች የኤርትራ ሚ/ም/ቤት መግለጫ ራሱ ለዚህ ማስረጃ ነው ሲሉ ይጠቅሳሉ።</p>

<p>ወራሪው ሠራዊት በተሠጠው ማስጠንቀቂያ በአስቸኳይ የኢትዮጵያን ግዛት ለቆ ካልወጣ የኢትዮጵያ መንግሥት የግዛት ሉዓላዊነቱን ለማስጠበቅ የሚወስደውን የመከላከል እርምጃ ለመመከት እንደሚያስችለው ተጠናክሮና ይዞታውን አስፋፍቶ ለመቆየት የተደረገ ወታደራዊ እርምጃ ነው ይላሉ።</p>

<p>ለዚህም ማስረጃ የሆነው የኢትዮጵያ መንግሥት ማስጠንቀቂያ ከተላለፈ ቀናት ቢቆጠሩም የኤርትራ ወታደሮች በወረራ ይዞታቸው ላይ መቆየታቸው በመግለጫው ላይ እንደተመለከተው ወደ ዓለም አቀፍ የግልግል መድረክ ጉዳዩን ለመውሰድ የተደረገ የጦር ድጋፍ ያለው እርምጃ ነው ሲሉ ግምታቸውን ይገልፃሉ።</p>

<p>ሆኖም ግን የአንድን ሃገር ድንበር በወረራ ይዞና ወታደራዊ ይዞታን አጠናክሮ ሽማግሌ ይዳኘን ማለት ከተለመደው ዲፕሎማሲያዊ አካሄድ ያፈነገጠና የስድብ ያህል የሚቆጠር ነው የሚሉት እነዚህ ወገኖች ከአንድ ሃገር መንግሥት የግዛት ሉዓላዊነት፣ ከሃገር ክብርም አኳያ ሲታይ ያልተለመደ መሆኑን ያሰምሩበታል።</p>

<p>ፍላጐትን በጉልበትና በጦር ኃይል ወረራ ያስፈፀመ አካል ቀደም ሲል የተጀመረውን የሠላም መድረክ ረግጦ ሌላ የሽምግልና ገላጋይ እንዲጠራ የሚቀርበው ጥያቄ ከጀርባው ካዘለው ስውር ፍላጐት ውጪ ሌላ ሊሆን አይችልም የሚሉ ወገኖች በሁለቱ ሃገሮች መሃከል የተጀመረው የድንበር ጥያቄ በሠላም ሊፈታ በሂደት ላይ እያለ ጦር በማንሣት ለወረራ መንቀሳቀስ ባላስፈለገ ነበር ሲሉ ጥያቄውን ውድቅ ያደርጋሉ።</p>

<p>ለዚህም እማኝ የሚሆነው የሁለቱን ሃገሮች የድንበር ጉዳይ የሚመለከተው የጋራ ጉባዔ ሊጀመር ሁለት ቀን ሲቀረው ድንበር ላይ ወረራ ማካሄድ አለማስፈለጉና ለሠላም ውይይቱ አዲስ አበባ የገቡት የኤርትራ ሉኡካን የመጡበትን ጉዳይ ሣያከናውኑ ወደ አሥመራ እንዲመለሱ ባልተደረገ ነበር በማለት የወቅቱን ክስተት በማስተንተን ያስገነዝባሉ።</p>

<p>በእርግጥ ያሉ እነዚሁ ታዛቢዎች የኤርትራ ሚኒስትሮች ምክር ቤት መግለጫና የሽምግልና ተቀባይነት የሚያገኘው የኢትዮጵያን ድበር ጥሰው የጥቂት ሚሊሽያዎችንና የሠላም አስከባሪ ፖሊሶችን ደም በማፍሰስ የኢትዮጵያን ግዛት በጦር ኃይል የያዙት ሶስቱ አዝማች ጄኔራሎች አፈሙዛቸውን ወደ ጐረቤት ሃገር ህዝቦች ያዞሩ እነዚያ አሥሩ ወራሪ ታንኮችና ወታደሮች በመጡበት መንገድ ወደ ኤርትራ ሲመለሱ ነው በማለት ከሽምግልናው ጥያቄ በፊት መፈፀም የሚገባቸውን ቅድመ ሁኔታዎች ያመለክታሉ።</p>

<p>ይህ ካልሆነ ግን የግዛት ሉዓላዊነትን የማስከበር ኃላፊነት ህጋዊ የሃገር ባለቤትነት መብት ያለው ወገን ድርሻ ነው በማለት ተገቢነቱን ያረጋግጣሉ።</p>

<p>ይኸው ወደ ሰሜን ምዕራብ የኢትዮጵያ ግዛት የተጓዘው የኤርትራ ወራሪ ኃይል ባድመ የተባለችውን ከተማ ሲይዝ በታንክና በመድፍ ታግዞ ወደ ስፍራው የተጓዘው ሠራዊት አንድ ት/ቤት ማውደሙና ሆስፒታል ማቃጠሉ ታውቋል።</p>

<p>በዚህ ጥቃት ሣቢያም በርካታ የአካባቢው ነዋሪዎች ህይወታቸው ሲያልፍ በብዙ ሺህ የሚቆጠሩት ደግሞ አካባቢውን ለቀው መሠደዳቸውን የዓይን ምስሮችን ያጣቀሰው ዘገባ ያመለክታል።</p>

<p>ይኸው አካባቢውን የወረረው ሠራዊት በርካታ የአካባቢውን ነዋሪ የሆኑ ግለሰቦችን ይዞ ማሠሩ ሲታወቅ የግለሰቦች የደህንነት ሁኔታ እስካሁን በምን ደረጃ ላይ እንደሚገኝ አልጠቀሰም።</p> 


<p class="align-center"><a href="/Gazettas/SeifeNeblbal/info/SeifeNeblabal.sera.html">ከሰይፈ ነበልባል ግንቦት 11 ቀን 1990</a></p>




</body>
</html>