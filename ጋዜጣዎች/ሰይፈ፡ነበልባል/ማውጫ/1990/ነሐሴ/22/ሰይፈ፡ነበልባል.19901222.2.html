<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦራ ንብረት ታገተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦራ ንብረት ታገተ</h1>


<p>ከፍተኛ የኦሮሞ እርዳታ ማህበር (ኦራ) ንብረት በአዲስ አበባ ከተማ በከፍተኛ 25 ውስጥ በግልጽ ባልታወቁ አካሎች ታግቶ እንደሚገኝ ታወቀ። የንብረቱ ግምት ከፍተኛ መሆኑ ከመገለጹ ውጪ ያገተው ክፍል የትኛው እንደሆነ ለማወቅ አልተቻለም።</p>

<p>ብዙ ከፍተኛ የገንዘብ ግምት ያለው ይህ ንብረት በመጋዘን ውስጥ እንዳለ የተያዘው ነሐሴ 18 ቀን 1990 ሲሆን ዋና መ/ቤቱ ከመንግስታዊ የእርዳታ አካሎችና በፍ/ቤት መካከል ተይዞ ባለው ሁኔታ እስከ አሁን ውሳኔ ያግኝ አያግኝ የታወቀ ነገር ባይኖርም በመንግስት ኃይሎች ተዘግቶ የቆየ ሲሆን አሁን ንብረትነቱ የኦራ ወይም የኦሮሞ የእርዳታ ማህበር የሆነ ሶስት ከፍተኛ የማርቼዲስ መኪናዎች፣ አምስት ቁሳቁሶች የያዙ ትላልቅ ኮንቴነሮች እና ብዙ ከፍተኛ ሚዛኖች የሚገኙበት መሆኑን የደረሰን ዜና ያስረዳል።</p>

<p>በአንድ የጥበቃ ሠራተኛ ለብዙ ጊዜ እየተጠበቀ የቆየው ይህ ንብረት ከአውሮፓ ከተለያዩ አገሮች የመጣ መሆኑና በሕጋዊ መንገድ በዕርዳታ ንብረትነት ሃገር ውስጥ ገብቶ በቦረናና በሐረርጌ በወለጋ ውስጥ የልማት እርዳታ ሥራዎች እየተሰሩበት ቆይቶ ከመንግስት ጋር ድርጅቱ ቀውስ ውስት ገብቶ ቦሌ መንገድ የነበረው ጽ/ቤቱ ተዘግቶ ብዙዎቹ ሠራተኞቹ ታስረው እንደነበር የሚታወቅ ሲሆን ጉዳዩ በድርጅቱ የውጭ ቢሮ ለእንግሊዝ ፓርላማና ለአውሮፓ ፓርላማ ቀርቦ ከዲፕሎማሲያዊ ጫና በስተቀር በፍ/ቤት የተያዘው ክርክር ምን ላይ እንደሚገኝ ለማወቅ አልተቻለም።</p>

<p>በቦረና ቆላማው ክፍል የሚገኘው የልማት ሥራ ከተዘጋ በኋላ በኦሮሚያ ም/ቤት ሥር በአለው የአስቸኳይ ዝግጅት ኮሚሽን ጋር በተፈጠረው አለመግባባት የተነሳ ለሕዝቡ የመጠጥ ውሃ የምግብ ለሥራ የከብቶች ሕክምና ተቋርጦ ነበር።</p>

<p>በአሁኑ ጊዜ በሐረርጌ፣ በባሌ በቦረና ቆላማው አካባቢዎች ከፍተኛ የበሽታና የረሃብ ችግሮች እንዳሉ የታወቀ ሲሆን የአሜሪካው የኬር እርዳታ ድርጅቶች ይንቀሳቀሳሉ ከሚባል በስተቀር ጉልህ የልማት እርዳታ የለም።</p>

<p>ንብረቱን በመጋዘን ውስጥ ያገቱት አካሎች 24 ሰዓት ጥበቃ እያደረጉ እንደሚገኙ የተገለፀ ሲሆን አንዳንዴ ከዋናው የመጋዘኑ ጠባቂ ጋር እየተነጋገሩ ከሚመለሱት አንዳንድ 35 የዕርዳታ ኮድ መኪና የያዙ ሰዎች መኖራቸውም የታወቀ ሲሆን ከመጋዘኑ ጠባቂ ጋር የተነጋገሩበት ጉዳይ ምን እንደሆነ ለማወቅ አልተቻለም።</p>

<p>ከቅርብ ጊዜ በፊት የሐረርጌና ከቦረና የተያዙ የድርጅቱ ሠራተኞች እንዲፈቱ አምነስቲ ኢንተርናሽናል የመሳሰሉ የሰብአዊ መብቶች ድርጅት ለኢትዮጵያውያን ባለሥልጣናት ተደጋጋሚ የመማፀኛ ደብዳቤዎች እየላከ የነበረ ሲሆን ከድርጅቱ መሪዎች መካከል ሥራ አስኪያጅ የነበሩት አቶ አዲሱ በይነ የመሳሰሉት ከታሠሩ ወደ 9 ወራት የቆዩ ሲሆን ጉዳያቸው በፍ/ቤት ውሳነ ያላገኘ ሆኖ ቆይቷል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ነሐሴ 22 ቀን 1990</a></p>

</body>
</html>	
