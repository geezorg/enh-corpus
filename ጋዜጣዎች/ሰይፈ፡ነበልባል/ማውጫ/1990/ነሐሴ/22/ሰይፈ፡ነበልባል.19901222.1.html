<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምድር ባቡር ከፊንፊኔው ለገሃር አንድ ሜትር ርቆ ሣይጓዝ 100 ዓመት አስቆጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">አንዴ በያዘው የርቀት ሪኮርድ 100 ዓመት የተጓዘ ባቡር</span></h3>
<h2 class="align-center">ምድር ባቡር ከፊንፊኔው ለገሃር አንድ ሜትር ርቆ ሣይጓዝ 100 ዓመት አስቆጠረ</h2>


<p>ከተመሠረተ አንድ ክፍለ ዘመን ያስቆጠረው የኢትዮ-ጅቡቲ የምድር ባቡር ኩባንያ ያንዲት ሜትር የሐዲድ ርዝመት ሣይጨምር እድሜ ብቻ ተቆጥሮለት የ100ኛ ዓመት በዓሉን አከበረ።</p>

<p>ከዛሬ አንድ መቶ ዓመት በፊት የባቡር መስመሩን ለመዘርጋት የተነደፈው እቅድ እንደሚያመልክተው መነሻው ጅቡቲ ሆኖ በሐረር አድርጐ እንጦጦ ከዚያም በከፋ በኩል ዛሬ በካርታው ላይ የሚታወቀውን የኢትዮጵያ ድንበር በማቋረጥ በደቡብ በኩል እስከ ነጭ አባይ እንዲዘልቅ ከስምምነት መደረሱ ቢታወቅም እነሆ ከዛሬ ከአንድ ድፍን ክ/ዘመን በኋላ የባቡሩ የመጨረሻ ጉዞው ከአዲስ አበባው የለገሃር ጣቢያ ትንሽ አለፍ ብሎ ሰበታ እንኳን ሊደርስ አልቻለም።</p>

<p>እስከዘመናችን በየተራ ኢትዮጵያን የገዙት ሁላችንም ለዚህ የባቡር ትራንስፖርት እድገት የበኩላቸውን አዲስ ሃሣብ ለማመንጨት ብቃቱን ባይታደሉም ቀደም ሲል ለሐዲድ መስመሩ መዘርጋት የተነደፈውን እቅድ ለመኮረጅ እንኳን አለመቻላቸውና የቀደመውን ስምምነት በተግባር ለመተርጐም ባለመሞከራቸው ለየትውልዱ ያቆዩት ታሪክ ክብርን የሚያጐናፅፋቸው አልሆነም።</p>

<p>በዛሬው ዘመን የባቡር ትራንስፖት ቴክኖሎዎጂ እጅግ መጥቆ ከጄት ፍጥነት ጋር በሚወዳደርበት ዘመን የኛው ባቡር የዛሬ መቶ አመት ከነበረው ብዙም ባልተሻለ ፍጥነት ሲያቃስት ይስተዋላል።</p>

<p>የባቡር ትራንስፖርት ጠቃሚነት የሚታየው ለአንድ ሃገር ኢኮኖሚ ከሚያበረክተው አስተዋጽኦ በህብረተሰቡ ዘንድ ካለው የአገልግሎቱ ተፈላጊነት አኳያ መሆኑ ቢታወቅም ይህ የመቶ ዓመት እድሜን ያስቆጠረውና በሃገሪቷ የዘመናዊ ትራንስፖርት ታሪክ ቀዳሚውን ሥፍራ የያዘው የኢትዮ-ጅቡቲ የምድር ባቡር ኩባንያ ኋላ ላይ በተፈጠሩት ነገስታት የፖለቲካ መሣሪያ ሆኖ ከማገልገል ውጪ በተገቢው መንገድ በሃገሪቷ ኢኮኖሚ ውስጥ የአገልግሎት ድርሻውን እንዲያበረክት ብቃትና የአገልግሎት ቅልጥፍና እንዲኖረው ከዘመኑ የቴክኖሎጂ እድገት ጋር በእኩል ፍጥነት እንዲራመድ ባለመደረጉና ከዚያም አልፎ የአፍሪቃ ቀንድ የፖለቲካ ቀውስ ሰለባ በመሆን ሕልውናው አደጋ ውስጥ የወደቀበት ሁኔታዎችን አልፎ በመቶ አመት የሽምግልና ጉልበቱም ቢሆን እያቃሰተም እዚህ መድረሱ የአንድ ክፍለ ዘመን ታሪኩ አንድ ምዕራፍ ነውና መጪውን የማሰቢያ ጊዜ እንደሆነ ይገመታል።</p>

<p>በዚህ የጅቡቲ አዲስ አበባ የባቡር ሐዲድ መመር አገልግሎት ላይ ተጽእኖ በማሣደር ህልውናውን ጭምር ሥጋት ላይ ከጣሉት የታሪካ አጋጣሚዎች መሀከል የባቡር መስመሩ ሲዘረጋ ኢትዮጵያን ከባህር ወደብ የሚያገናኛት ብቸኛው መገልገያ መሆኑ ሲታወቅ ኤርትራ ከኢትዮጵያ ጋር እንድትቀላቀል ለተደረገው የፖለቲካና የዲፕሎማሲ ሩጫ የኩባንያው ጥቅም ሰለባ ሆኗል።</p>

<p>ገና ኤርትራ ወደ ኢትዮጵያ ከመቀላቀሏ በፊት ጀምሮ የአሰብ ወደብ ጠቃሚነት ለኤርትራውያን መሆኑ የፖለቲካ ፕሮፓጋንዳ ከመሆን አልፎ ውህደቱ እውን ሲሆን የኢትዮጵያን የባህር በር የባለቤትነት መብት ያረጋገጠው ሁኔታ በመከሰቱ አብዛኛው የሃገሪትው የገቢና የወጪ ዕቃዎች የሚስተናገዱት በሁለቱ የኤርትራ ወደቦች እንዲሆን ሲደረግ የጅቡቲ ወደብ አገልግልትና የባቡር መስመሩ ተፈላጊነት ቀዝቅዞ ሁኔታው የባቡርን ህልውና ብቻ ሣይሆን ያኔ በፈረንሣዮች ቅኝ ግዛት ሥር በነበረችው የጅቡቲ ፖለቲካ ላይ የሚያሳድረውን ተጽእኖ በመገመት የኃይለ ሥላሴ መንግስት የፖለቲካ መሐንዲሶች የቀየሱትን አቅጣጫ ታዛቢዎች ያሳያሉ።</p>

<p>የባቡሩ ገቢ ቢያሽቆለቁልም የጅቡቲ ወደብ ለኢትዮጵያ የሚሠጠው አገልግሎት እጅግ ቢቀንስም ከመቶ ዓመት በፊት የሐዲዱን መሥመር መዘርጋት የተጀመረበት የምድር ባቡር አገልግሎት ህልውናውን ጠብቆ በፈረንሣዮች ሥር የነበረችውም ጅቡቲ ነፃ መንግስት ሆና ባቡር መቶኛ ዓመቱን አከበረ።</p>

<p>የኢትዮ-ጅቡቲ የምድር ባቡር ኩባንያ የተመሠረተበትን መቶኛውን የልደት በዓሉን ሲያከበር ግን በዚህ የባቡር አገልግሎቱ ፍላጐት ላይም የዛሬ መቶ ዓመት የነበረው ዓይነት ፍላጐት ዛሬ ሙሉ ለሙሉ መስፈኑን የወቅቱ የታሪክ አጋጣሚ ጉዳዩን እውን አድርጐታል።</p>

<p>ኤርትራ ከኢትዮጵያ ጋር መዋሃድ የፖለቲካ መሣሪያ በመሆን ህልውናውን ለመስዋዕትነት ያቀረበው ባቡር ኤርትራ ከኢትዮጵያ ስትቀላቀል ከ90% በላይ ተግባሩን ለመንገድ ላይ የተሽከርካሪ ትራንስፖርት በማስረከብ ወደ አሰብ ሲሸኝ የተነጠቀውን አገልግሎት ዛሬ ኤርትራ ነፃ መንግስት ሆና በሁለቱ አገሮች መሃከል ጦርነት በመጫሩ መልሶ በመረከብ ብቸኛዋ የኢትዮጵያ የባህር ወደብ ጅቡቲ በመሆን የዛሬ መቶ አመት ስታበረክት የነበረውን የወደብ አገልግሎት ዛሬም መቶ በመቶ የኢትዮጵያን ወጪና ግቢ ሸቀጥ የምታስተናግድ ሆናለች።</p>

<p>አሁን ደግሞ የተከሰተው ሌላው ችግር ወደቡ ላይ የሚራገፉትን የኢትዮጵያን ገቢና ወጪ ዕቃዎች ለማንሳት በሂደት ብቃቱን ያላጐለበተው የኢትዮ-ጅቡቲ የምድር ባቡር ኩባንያ ከመቶ አመት በፊት እንደነበረው መቶ በመቶ በአገልግሎቱ ለመተማመን ከሚያስችለው ድረጃ ላይ ባለመሆኑ ብዙ መሻሻል አለበት። የዛሬ መቶ ዓመት የሚገመተው ከአጋሰስ መሰሉ ነበርናበዚያው መቅረት የለበትም።</p>

<p>በተለይም ይህ የትራንስፖርት መስ በአንድ ሃገር ኢኮኖሚ ውስጥ ያለውን ጉልህ ድርሻ ጠንቅቀው የሚያውቁትና ቅርበት ያላቸው በግንድና በግብርና ምርት ሽያጭ የሚተዳደሩት የምስራቅና የመሃከለኛው ኢትዮጵያ ነዋሪዎች እንዲሁም በወደብ አገልግሎቱና ከትራንስፖርት ዘርፉ በማጓጓዙ ሸቀጦች ተጠቃሚ የሆነው የጅቡቲ ህዝብ ነው።</p>

<p>የባቡር ሐዲድ መስመሩ ሲዘረጋ አብራ የተቆረቆረችውና ህልውናዋን ያገኘችው የድሬዳዋ ከተማ በመላው ሃገሪቷ ውስጥ በድምቀት በውበትና በፈጣን የኢኮኖሚ እንቅስቃሴ ማዕከልነት ከሚታወቁት ከተሞች በግምባር ቀደምትነት ትጠቀሳለች።</p>

<p>ዛሬ በኢትዮጵያ ውስጥ ያለውን የባቡር ትራንስፖርት አገልግሎት ስንመለከት ከረዥም ዕድሜው በስተቀር የዕድሜውን ያህል ብቃት አስተማማኝና ቀልጣፋ አገልግሎት ለማበርከት አቅም የሌለው ግን የ100 አመት እድሜ በቁጥር የተቆጠረለት ድርጅት ሆኖ እናገኘዋለን።</p>

<p>በተለያዩ የአለማችን ክፍሎች የባቡር አገልግሎትን ተመራጭ የሚያደርገው በአንድ ጊዜ ከፍተኛ ጭነት ለማንሳት መቻሉ፣ እጅግ ረዥምና አህጉር አቋራጭ በሆነው ጉዞ አስተማማኝነት፣ ፈጣን ቀልጣፋና ለሰው የትራንስፖርት የጉዞ ፍላጐት ምቾትን ተላብሶ በተፈለገው ጊዜ ወደ ተፈለገው ቦታ የሚያደርስ ጊዜ ቆጣቢ በመሆኑ ለሰው መጓጓዣም ሆነው ለዕቃ ጭነት እጅግ ተመራጭ ነው።</p>

<p>ዛሬ ቴክኖሎጂ ያፈራቸው ባቡሮች ፍጥነት ከጀት አውሮፕላን እኩል በሆነበት ደረጃ ላይ በሚገኝ ዓለም ውስጥ የዛሬ መቶ ዓመት በነበረው ፍጥነት መጓዝ እጅግ አሳፋሪ ነው።</p>

<p>አንድ ወቅት የኢትዮጵያን ንግድ ህብረተሰብ ልዑካንን መርተው ወደ ኢታሊያ የተጓዙት ጠ/ሚኒስትር መለስ ዜናዊ ከጣሊያኖቹ ኢንቬስተሮች በኢትዮጵያ ውስጥ የባቡር ትራንስፖርት የንግድ ዘርፍ ላይ ለሚሠማሩ የውጪ ኢንቨስተሮች መንግስታቸው የነደፈውን መርሐ ግብር እንዲያስረዱ ተጠይቀው ኢትዮጵያ ተራራማና ወጣ ገባ የሚበዛባት በመሆኗ ለዘርፉ ኢንቨስትመንት እንደማትመችና አሮጌውን ከመጠገን ውጪ ሌላ እንደማይሞክሩ ነበር የተናገሩት።</p>

<p>ምላሻቸው ካለበቂ ዝግጅት የተሰጠ ይሁን በዘመኑ ቴክኖሎጂ ላይ የሚደረግ ኢንቨስትመንት የተፈጥሮን መሠናክል ለማሸነፍ ከሚያስችል የሣይንስ ጥበብ ጋር የሚሰጥ አለመሆኑን ካለመገንዘብ በመነጨ ጠይቀውና አግባብተው መቀበል ሲገባቸው ተጠይቀው «አንፈልግም» ዓይነት ምላሽ ሲሰጡ ተደምጠዋል።</p>

<p>ያም ቢሆን ከተወሰኑት የሃገሪቱ ክፍሎች በስተቀር የሃገሪቷ ኢኮኖሚ ውስጥ ከፍተኛውን ድርሻ ያለውን የእርሻ ወጪ ምርት በሚያመርቱት አካባቢዎች ያለው መልክአ ምድራዊ አቀማመጥ የባቡር የሐዲድ መስመር ለመዘርጋት አስቸጋሪ አይሆንም።</p>

<p>በመሆኑም ነው የፈረንሣይና የኢትዮጵያ የምድር ባቡር ሐዲድ የመዘርጋት እቅድ ወጥቶ ስምምነቱ ከተፈረመ በኋላ ያሉት መንግስታት የሚወቀሱት።</p>

<p>እኛም ባለሥልጣናቱ ዛሬ ከመቶ አመት በኋላ ይህ የትራንስፖርት ዘርፍ ለሃገሪቷ የኢኮኖሚ ዕድገት ሊያበረክት የሚችለውን አስተዋጽኦና ጉልህ ድርሻ ለመገመት ቢሳናቸው ወይም ለማሰብ እንኳ ባይፈልጉ ከዛሬ መቶ አመት በፊት የተደረሰብትን ስምምነትና የተነደፈውን እቅድ በመኮረጅ ብቻ ተግባራዊ ቢያደርጉ ለሃገርና ለህዝብ ታላቅ ጥቅም ነው።</p>

<p>ካልሆነ ግን ከመቶ ዓመት በፊት አንዱ የፃፈውን መገንዘብ መቻልና ለውጥ ለማስመዝገብ መነሳሳት ጠቃሚ ነው በማለት የኢትዮ-ጅቡት ምድር ባቡር መሥመር ሐዲድ መዘርጋትን የተጀመረበት መቶኛ አመት በማስመልከት ያቀረብነው ዘገባ እንቋጫለን።</p>

<p>ሃገሪቷ በመጀመሪያ ለተጠቀመችበት ለዚህ ዘመናዊ የትራንስፖርት ዘርፍ የእድገት መቀጨጭ የሚወቀሰው የኢትዮጵያ መንግስት ነው የምንለው መስመሩ የተዘረጋው በፍላጐቱ በመሆኑ፤ ከባህር ወደብ ያገናኘው የመጀመሪያው ቀጥተኛ መስመር በመሆኑ፣ ይበልጥ ተጠቃሚ በመሆኑና ከከብትና ከአጋሰስ ይልቅ ዘመናዊ የባቡር አገልግሎት የሚሠጠውን ጥቅም ቀድሞ በመገንዘብ መሥመሩ እንዲዘረጋ ሃሣብ በማመንጨት ቀድሞ ከፈረንሣይ አሁን ከጅቡቲ ጋር በየተራ ስምምነት በማከናወን ዛሬም በትናንት ህልውናው ያለ መንግስት በመሆኑ አብዛኛው ሐዲድ በግዛቱ የተዘረጋ በመሆኑ ምንም እንኳን ጉዳዩ በሁለቱም ሃገሮች የጋራ ጥቅም ላይ የተመሠረተ ቢሆንም ለተሻለ አገልግሎትና ለእድገቱ መጐልበት የበለጠ ኃላፊነት ስላለበት ነው።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ነሐሴ 22 ቀን 1990</a></p>

</body>
</html>	
