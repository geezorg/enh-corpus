<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ በሱዳን እየተረዳ ነው ስትል አሜሪካ ከሠሠች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ በሱዳን እየተረዳ ነው ስትል አሜሪካ ከሠሠች</h1>


<p>የሱዳን መንግትስት የጐረቤት ኢትዮጵያን ሰላም ለማደፍረስ ለኦሮሞ ነፃነት ግንባር (ኦነግ) እርዳታና ድጋፍ ይሰጣል በማለት የአሜሪካን መንግስት ካርቱም ላይ ክስ ሰነዘረ።</p>

<p>የሱዳን እስላማዊ መንግስት የጐረቤት መንግስታትን ሠላም ለማደፍረስ የኢትዮጵያን፣ የኤርትራና የዩጋንዳን አማፂዎች በመርዳት የአካባቢው ሠላም አደፍርሷል ሲል ይህ የአሜሪካን መንግስት አቋም የተንፀባረቀበት ክስ ያመለክታል።</p>


<p>ዩናይትድ ስቴትስ በአፍሪካ አህጉር የምትገኘው ታላቅ ሃገር ከሱዳን ጋር መልካም ወዳጅነትን ለመመሥረት ከቀድሞ ጀምሮ ስትጥር ነበር።</p>

<p>ይሁን እንጂ በ1989 እ.ኤ.አ የሙስሊም ህብረት ግንባር ማዕከላዊውን የሱዳን መንግስት በመገልበጥ ሥልጣን ከያዘ ወዲህ በሁለቱ ሃገሮች መሃከል የነበረው ግንኙነት እየተበላሸ ሄዷል።</p>

<p>ለዚህም አንደኛው ምክንያት የሱዳን መንግስት አሸባሪዎችን መርዳቱ ነው። የሱዳን መንግስት የጐረቤት ሃገሮችን ፀጥታ ለማወክ እንደ ደፈጣ ተዋጊ (ልርኣ) በኡጋንዳ ፣የኦሮሞ ነፃነት ግምባርን (ኦነግ) በኢትዮጵያ መንግስት ላይ ለማነሣሣት እርዳታ እየሰጠ ነው ሲል የአሜሪካን መንግስት አቋም ያንፀባረቀው የቪ.ኦ.ኤው ርዕሠ አንቀጽ ሱዳንን ይከሣል።</p>

<p>ይኸው የአሜሪካንን መንግስት አቋም ያንፀባረቀው የቪኦኤ ርዕሠ አንቀጽ አያይዞም የሱዳን መንግስት የጐረቤት ሃገሮችን ደህንነት ሥጋት ላይ ለመጣልና ሠላምን ለማናጋት ይፈልጋል፤ የገዛ ዜጐቹንም ሰብዓዊ መብት ይጥሳል ሲል ያብራራል።</p>

<p>ቀጠል በማድረግም በሱዳን ውስጥ ሰቆቃ፣ የሃይማኖት ማሳደድ የእስልምናን ህግ አስገድዶ በሥራ ላይ ማዋል፣ ባርነት ተንሰራፍቷል።</p>

<p>መንግስቱ በደቡብ ጦርነቱን ቀጥሏል። በዩናይትድ ስቴትስ ውጪ ጉዳይ መ/ቤት የአፍሪቃ ክፍል ሹም ሱዛን ራይስ የሱዳን መንግስት ፖሊሲና ተግባር በሺህ የሚቆጠሩ ንፁሐንን ህይወት በውስጥም ሆነ በውጪ አደጋ ላይ አጋልጧል ብለዋል።</p>

<p>ሱዳን ለዩናይትድ ስቴትስ ብሔራዊ ጥቅም ለአጐራባች ሃገሮችና ለገዛ ህዝቧ የደቀነችውን ሥጋት ለመግታት ዩናይትድ ስቴትስ ትፈልጋለች።</p>

<p>ያም ሆኖ ለሱዳን ህዝብ ደግሞ ሰብዓዊ ርዳታ ለማቅረብ ትጥራለች። የ3 ዓመታት ድርቅ የ15 ዓመታት ጦርነትና የሱዳን ፖሊሲ 2.5 ሚሊዮን ህዝብ ለረሃብ አጋልጧል።</p>

<p>በተባበሩት መንግስታት ድርጅት የተቀናበረው የሱዳን እናድን እርዳታ ከዚህ ወር ጀምሮ ለደቡብ ህዝብ ይቀርባል። ይህ በእንዲህ እንዳለ በሱዳን መሠረታዊ ለውጥ እንዲመጣ ዩናይትድ ስቴትስ ግፊቷን ትቀጥላለች።</p>

<p>ብሔራዊ ደህንነት የሚመጣው የርስ በርሱ ጦርነት ሲፈታ፣ ሰላም የሚወርደው ደግሞ የሱዳን ህዝብ መሠረታዊ መብቶች ሲጠበቁ ብቻ ነው ሲል ህ የአሜሪካን መንግስት አቋም የተንፀባረቀበትንየቪኦኤው ርዕሰ አንቀጽ ትርጉም ጽሑፉን ደምድሟል።</p>

<p>ይህ የአሜሪካን መንግስት አቋም ያንፀባረቀው ርዕሰ አንቀጽ ለመላው ዓለም ሲቀርብ በአዲስ አበባ በሱዳን አማፂያንና በማዕከላዊው የሱዳን መንግስት መሐከል የእርቅ ድርድር ሲካሄድ ነበር።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ነሐሴ 8 ቀን 1990</a></p>

</body>
</html>	
