<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኰንትሮባንድ መስመሩን የቆረጠው የኢትዮ-ኤርትራ ግጭት በኢትዮጵያ ኢኮኖሚ ላይ እድገት አስመዘገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኰንትሮባንድ መስመሩን የቆረጠው የኢትዮ-ኤርትራ ግጭት በኢትዮጵያ ኢኮኖሚ ላይ እድገት አስመዘገበ</h2>


<p>በኢትዮጵያና ኤርትራ መሐከል በተፈጠረው ግጭት ሳቢያ የሁለቱም ድንበር በመዘጋቱና የኮንትሮባንድ ንግድ በመቋረጡ የኢትዮጵያ ኢኮኖሚ ማደጉ ተዘገበ።</p>

<p>በተለይም ደግሞ ባለፉት አሥራ አንድ ወራት ኢትዮጵያ ወደ ውጪ የምትልከው የቡና ምርት መጠን 12% (አስራ ሁለት ከመቶ) የገቢ ዕድገት ማሣየቱንና ይህም በኰንትሮባንድ መልክ በድብቅ ወደ ኤርትራ የሚገባው ቡና የመተላለፊያ መንገድ በመዘጋቱ እንደሆነም ይኸው ዘገባ ያመለክታል።</p>

<p>በ1990 ዓ.ም የመጀመሪያው 11 ወራት ውስጥ የኢትዮጵያ የቡና ምርት 3 በመቶ አድጐ ገቢው 12 በመቶ ማሻቀቡን የገለጠው ይህ ዘገባ ይህም ካለፈው ሙሉ ዓመት ገቢ ጋርት ሲነፃፀር ያሣየው ልዩነት እንደሆነ ተመልክቷል።</p>

<p>የቡናና ሻይ ልማት ባለሥልጣን ከሰጠው መግለጫ ለማወቅ እንደተቻለው ባለፈው ዓመት 113ሺ321 ቶን ቡና ለውጪ ገበያ የቀረበ ሲሆን አሁን በያዝነው ዓመት ባለፉት 11 ወራት ብቻ 133ሺ139 ቶን ቡና ለውጪ ገበያ ቀርቧል።</p>

<p>የተገኘውን የገቢ መጠን ልዩነት ሲያመለክትም ባለፈው ዓመት ከቡና ምርት የተገኘው 387 ሚሊዮን ዶላር ሲሆን በዚህ በያዝነው ዓመት ባለፉት 11 ወራት ብቻ ከቡናው ምርት 445.7 ሚሊዮን ዶላር ገቢ መገኘቱ ታውቋል።</p>

<p>በአጠቃላይ ሃገሪቷ ለውጪ ገበያ ከምታቀርበው ንግድ 66% የሚሆነው ከቡና ምርጥ ሽያጭ የሚገኝ ሲህን የዘንድሮው ገቢ ለሃገሪቷ የኢኮኖሚ ዕድገት መልካም ዜና ሆንዋል።</p>

<p>ይህ አሁን የተመዘገበው የ12% (አሥራ ሁለት በመቶ) የገቢ ዕድገት የኢትዮጵያ የቡና ልማት ባለሥልጣን የነፃው ገበያ ኢኮኖሚ ያስመዘገበው ዕድገት ነው በማለት ቢናገሩም ሐቁ ግን ሌላ መሆኑ የኢንዲያን ኒውስ ሌተር ዘገባ ያመለክታል።</p>

<p>ይኼው ዘገባ በማያያዝም እንዲነገር የማይፈለገው ሐቅ የኢትዮጵያ የኤርትራ ግጭት ድንበር በመዘጋቱ ቀደም ሲል በኰንትሮባንድ ወደ ኤርትራ የሚሻገረው ቡና እንዳይገባና መሥመሩም እንዲቋረጥ በመደረጉ ነው ይላል።</p>

<p>ከግጭቱ ወዲህ የኢትዮጵያ ቡና ሻጮች የሚሸጡት ለሃገር ውስጥ ነጋዴዎች ብቻ ነው።</p>

<p>የመውጫ ወደቡም ወደ ጅቡቲ ተዛውሮአል። ለመጀመሪያዎቹ ለ11 ወራት የዘንድሮ ቡና ተቀባይ ሃገሮች ጀርመን 33.6 በመቆ፣ ጃፓን 12.1 በመቶ፣ ደቡብ አፍሪካና አሜሪካ 11.3 በመቆ በአጠቃላይ ሃገሪቷ ለውጪ ገበያ ካቀረበችው የዘንድሮው የቡና ምርት ላለፉት 11 ወራት መቀበላቸው ታውቋል።</p>

<p>አንድ ወቅት ለኤርትራው ፕሬዝዳንት ኢሣያስ አፈወርቂ የቀረበላቸው ጥያቄ ከታወቁት የዓለም ቡና አምራች ሃገሮች መደዳ በነፃነት ማግሥት የመጠራቷ ዜና ቀርቦላቸው ለመሆኑ የትኛው የኤርትራ ግዛት ነው አብቃይ ተብለው ለተጠየቁት ሲመልሱ ጉዳዩን በማስተባበል መሠረተ ቢስ ወሬ ነው ሲሉ መናገራቸው ይታወሳል።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ነሐሴ 8 ቀን 1990</a></p>

</body>
</html>	
