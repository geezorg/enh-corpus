<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሸራተኑ ሰርግና አሳዛኙ የልዑል መኮንን ልጅ አሟሟት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሸራተኑ ሰርግና አሳዛኙ የልዑል መኮንን ልጅ አሟሟት</h1>


<p>የግርማዊ ቀዳማዊ ኃይለ ሥላሴ የልጅ ልጅ የሆኑት ናፖሊዮን መኮንን በሸራተን አዲስ በተደረገው የሠርግ ሥነ ሥርዓት ላይ ተጋብዘው እንደሄዱ ሣይመለሱ ከሦስት ቀን በኋላ አስክሬናቸው በምኒልክ ሆስፒታል መገኘቱ ተገለፀ።</p>

<p>ግንቦት 29 ቀን 1990 ዓ.ም በሸራተን አዲስ የግብዣ አዳራሽ በተከናወነው የሠርግ ሥነ ሥርዓት ላይ ለመገኘት ወደ ሥፍራው የተጓዙት የልዑል መኮንን ልጅ አሣዛኝ አሟሟት ምን እንደሆነ ከፖሊስ የተሰጠ መግለጫ እስከአሁን ባይኖርም የሸራተን አዲስ ሆቴል የህዝብ ግንኙነት ክፍል ስለ ጉዳዩ ማብራሪያ እንዲሰጠን ላቀረብንለት ጥያቀ መጀመሪያ ማንኛውንም ሆቴሉን የሚመለከት ጉዳይ ለፕሬስ መግለጫ የሚሰጡት የውጭ ሃገር ዜጋ የሆኑት የሆቴሉ ማናጀር (ስራ አስኪያጅ) ብቻ እንደሆኑና ካለሣቸው ፈቃድ መግለጫ እንደማይሰጥ ተነግሮን በድጋሚ ለመደወል በቀጠሮ ተለያይተናል።</p>

<p>በዚሁም መሠረት ባለመታከት በተደጋጋሚ ለሆቴሉ የህዝብ ግንኙነት ደውለን የተሰጠን መልስ ስልካችሁን ተውልንና የሆቴሉን የጥበቃ ኃላፊ አነጋግሬ እደውልላችኋለሁ የሚል ቢሆንም ይህ ዜና ለህትመት እስከበቃበት ሰዓት ድረስ የደረሰን የስልክ ጥሪ የለም።</p>

<p>ዜናውን እስካሁን ለማቆየት የተገደድነው ጉዳዩ ፖሊስ የያዘው በመሆኑ ከህግ አኳያ ለፖሊስ ምርመራው ቅድሚያ ለመስጠትና የተደረሰበት ውጤት ካለ ለማድመጥ ሲሆን በተጨማሪም የተጐጂውን ቤተሰብ ድርጊቱ የተፈፀመበትን ሆቴል ኃላፊዎች ለማነጋገር ሚዛናዊ ዜና ለማቅረብ ካለን ምኞት ሲሆን ከሆቴሉ ቀና ትብብር በማጣታችን ተገቢው ተግባር በአግባቡ ለማከናወን አልቻልንም።</p>

<p>ስለሆነም የጋዜጣው ዝግጅት ክፍል የሦስቱንም ወገኖች መግለጫ ከማቅረቧ በፊት የራሷን መንገድ በመምረጥ የደረሰችበትን ስታቀርብ በዚህ ጉዳይ ላይ ምሥክርነታቸውን ለሚሠጡ፣ አስተያየታቸውን ለሚለግሱ ወገኖች ሁሉ መድረኩን ክፍት እንዳደረገች ከወዲሁ ትገልጣለች።</p>

<p>ቀጣዩ እርምጃችን የሟችን ቤተሰብና ምርመራውን የያዘውን የፖሊስ የምርመራ ክፍል ኃላፊ ማነጋገር ሲሆን ሆቴሉ የሚሠጠን መግለጫ ካለም ለማስተናገድ ዝግጁ ነን።</p>

<p>ወደ ዋናው የመነሻ ነጥባችን ስንገባ ለወጣቱ ናፖሊዮን አሣዛኝ ሞት መንስኤው ምንድነው? የሚለውን የብዙዎች ጥያቄን ምላሽ ከማግኘታችን በፊት የዕለቱ የሠርግ ሥነ ሥርዓት ውሎ ምን እንደሚመስል በመግለጽ እንጀምራለን።</p>

<p>በተደረገላቸው ግብዣ መሠረት ወደ ሸራተን አዲስ ያመሩት ወጣቱ ናፖሊዮን የሠርግ ሥነ ሥርዓቱ በሚከበርበት አዳራሽ ውስጥ ከወዳጆቻቸው ጋር ከአንድ ጠረጴዛ ላይ ሆነው በፍፁም ጤንነት ስሜት ሲጫወቱ እንደነበር ተረጋግጥዋል።</p>

<p>ናፖሊዮን በወጣትነት የእድሜ ክልል ውስጥ የሚገኙ ሲሆን በህይወት ዘመናቸውም የከፋ የህመም ስሜት ለአንዴም ተጠናውቷቸው እንደማያውቅ ቅርበት ያላቸው ወዳጆቻቸው ያረጋግጣሉ።</p>

<p>በሠርጉ ሥነ ሥርዓት ላይ ለአደጋ የሚጋብዝ ምንም ዓይነት የአልኰል መጠጥ እንዳልወሰዱ የአይን ምስክሮች እማኝነታቸውን ይሰጣሉ።</p>

<p>በፊታቸው ላይ የደስታና የጤንነት ስሜት የሚነበብባቸው ወጣቱ ናፖሊዮን አብረዋቸው በአንድ ጠረጴዛ ዙሪያ ይጫወቱ የነበሩትን ጓደኞቻቸውን ለመሸኘት ከሆቴሉ የሰርግ አዳራሽ ሲወጡም ጓደኞቻቸውን ሸኝተው እንደሚመለሱ በሠርጉ ላይ ለነበሩት ወላጅ እናታቸው ለወ/ሮ አይዳ ገብሩ እንደተናገሩ ለማወቅ ተችሏል። ሰዓቱ ለስድስት አምስት ጉዳይ ነበር። ሲወጡም በር ላይ ለነበረው ዳዊት ስለሚባለው የሆቴሉ ሠራተኛ እንደሚመለሱ ነግረውታል።</p>

<p>ወዳጆቻቸውን ከሸራተን አዲስ አጥር አጠገብ በታክሲ አሣፍረው ተሠነባብተው በሠላም የተለያዩ ሲሆን እነዚያ ተሸኚ ወዳጆቻቸውም ወደ ሆቴሉ ለመመለስ ጉዞ ሲጀምሩ ተመልክተዋል።</p>

<p>ቤተሰቦቻቸውን ለመቀላቀል ወደ ሆቴሉ የሠርግ አዳራሽ ለመሄድ ጉዞ የጀመርት ናፖሊዮን ግን በዚያች አምስት ደቂቃ በማትሞላ ጊዜ ውስጥ ላንዴና ለመጨረሻ ከሚወዷቸው እናታቸውና ቤተሰቦቻቸው የመቆራረጣቸው እርግጠኝነት የታወቀው ከሦስት ቀን ፍለጋ በኋላ አስክሬናቸው ምኒሊክ ሆስፒታል ሲገኝ ነው።</p>

<p>እንደ አንዳንድ የመረጃ ምንጮቻችን መግለጫ ከሸራተን ውጪ ወድቀው አግኝተው እንዳነሷቸውና በመኪናቸው ጭነው ወደ ተለያዩ ሆስፒታሎች በማጓጓዝ ላይ እያሉ ህይወታቸው ከዚህ አለም የተለየችው በሸራተን የጥበቃ ሹም መኪና ውስጥ እንደሆነ በመጨረሻ የደረሱበት የጥቁር አንበሳ ሆስፒታል እንዳረጋገጠላቸው ተገልጿል። ከዚያም አስክሬንን አስረክበው ከመመለሣቸ ውጪ በወቅቱ በፖሊስ በኩል ስለተወሰደው እርምጃ በግልጽ የታወቀ ነገር የለም።</p>

<p>የሆቴሉ እንግዳ መሆናቸውን የሚያረጋግጥ የሰርግ የጥሪ ወረቀት፣ የመንጃ ፈቅድና አድራሻቸውን የሚያመለክቱ የተለያዩ መታወቂያዎችን በኪሳቸው መያዛቸው እየታወቀና እየተመለከቱ በአዳራሹ እስከ ሠርጉ መጨረሻ ሥነ ሥርዓት ድረስ ለነበሩት ወላጅ እናታቸው ወዳጅ ዘመድ ወዲያውኑ ከመናገር የከለከላቸው ጉዳይና ምክንያቱ ምን እንደሆነ ወደፊት የሚታወቅ ቢሆንም እንደ ዘመድ አልባ የሞት ሠለባ አስክሬናቸው ለቀብር ሲዘጋጅ ከሦስት ቀን ፍለጋ በኋላ ቤተሰቦቻቸው ከምኒሊክ ሆስፒታል የሬሣ ክፍል አግኝተዋል።</p>

<p>የሸራተን ሆቴል የጥበቃ ክፍል ወድቆ አገኘነው ያሉትን የሆቴላቸውን እንግዳ በመኪና ይዘው በየሆስፒታሉ ሲያዞሩ ህይወታቸው በጉዞ ላይ ያለፈውንና ጥቁር አንበሣ ሲደርሱ ህይወቱ ያለፈው ሰው ይዛችሁ መጣችሁ የሚለውን የሐኪም ቃል እንደሰሙ አስክሬኑን እዚያው ጥለው መመለሣቸው ታውቋል።</p>

<p>የዚህ አሳዛኝ ድርጊት አጠቃላይ ሁኔታ ነጥብ ነጥቦቹን ለማስቀመጥ ያህል</p>

<p>የሸራተን ሆቴል የጥበቃ ክፍል ኃላፊው ሟቹ በሆቴሉ ውስጥ ተደርጐ በነበረው ሠርግ ግብዣ እንግዳ እንደነበረ ካወቁ ሁኔታውን ለማሳወቅ ለምን እንዳልፈለጉ ሁኔታው ግልፅ አይደለም።</p>

<p>ሟቹ አብረውን በሰርጉ ላይ የነበሩትን ሁለት ሴቶች በታክሲ አሳፍረው ወደ ሆቴሉ እንደተመለሱ አረጋግጠው ሟቹ ወድቆ የተገኘበት ቦታ ከሆቴሉ ግቢ ውስጥ ሲሆን ከግቢው ውጭ ነው ለማለት በሆቴሉ የጥበቃ ክፍል የተፈለገበት ምክንያት ምንድነው? ዞሮ ዞሮ የጥበቃ ክፍሉ ሟችን ከወደቀበት ሥፍራ በራሱ መኪና ጭኖ በየሃኪም ቤቶች መዘዋወሩ ለድርጊቱ ኃላፊነት ወስደዋል።</p>

<p>በየሆስፒታሉ ተደርጐ የነበረው መዘዋወር ጊዜ በመውሰዱ በመጨረሻ ጥቁር አንበሣ ሆስፒታል ሲደርስ ሕይወቱ ማለፉን ሐኪም አረጋገጠ ተብሏል። የጥበቃ አገልግሎቱም አስክሬኑን ሆስፒታል ጥለው ወደ ሆቴላቸው ተመልሰዋል።</p>

<p>የሆቴሉ ጥበቃ ክፍል በዚያን ሌሊት ያጋጠመውን ሁኔታ ለማን እንደገለጹ ወይም እንዳልገለፁ ግልጽ አይደለም።</p>

<p>የሆቴሉን ስምና ኃላፊነት ለመጠበቅ ወይም ከጉዳዩ ጋር ቀጥታ ግንኙነት ያለውን ወይም ያላቸውን ሰዎች ከኃላፊነት ለመሸፋፈን ካልሆነ በቀር የተወሳሰበ ድርጊት ለመሆኑ ብዙ ምልክቶች ይታያሉ።</p>

<p>በሟች ላይ የደረሰው የሕይወት ማለፍ በሆቴሉ የጥበቃ ክፍል ባልደረቦችም ሆነ ምርመራውን በያዘው የፖሊስ ክፍል ለሟቹ ቤተሰብ ሁኔታውን ለመግለጽ አልተገደደም። የሟቹ አስክሬን ከ3 ቀን በኋላ በቤተሰብ ክትልል ዳግማዊ ምኒልክ ሆስፒታል ሬሳ ምርመራ ክፍል ተገኝቶ ለቀብር በቅቷል። ማንነቱን የሚገልጽ መታወቂያ በሟች ኪስ ተገኝቶ እንደነበር አልተካደም።</p>

<p>በሸራተን አዲስ የጥበቃ ክፍል ከተወሰደው እርምጃ በኋላ ከሟች ቤተሰቦች ጋር ለመገናኘት የሆቴሉ አስተዳደር ያሣየው በጐ ፈቃድ ካለመኖሩም በላይ በደንበኞቻቸው ዘንድ ጥርጣሬውን ፍፁን ንቀትን በግልፅ ያሣየ ነው።</p>


<p class="align-center"><a href="/Gazettas/SeifeNebelbal/info/SeifeNebelbal.sera.html">ከሰይፈ ነበልባል ነሐሴ 1 ቀን 1990</a></p>

</body>
</html>	
