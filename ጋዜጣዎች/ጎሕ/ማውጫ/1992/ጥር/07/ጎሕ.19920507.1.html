<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሠማኮ መሪ መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢሠማኮ መሪ መግለጫ ሰጡ</h1>


<p>በሰራተኛው ላይ እየተስፋፋ የመጣው የሙስና ሂደት አግባብ እንዲበጅለት የመንግሥት ሰራተኞች ለጠ/ሚ መለስ ዜናዊ ጥያቄ ማቅረባቸው ተገለፀ። የኢትዮጵያ ሰራተኞች ማህበር ኮንፌዴሬሽን ፕሬዝዳንት አቶ አማረ አለማየሁ ጉዳዩን አስመልክተው በሰጡት መግለጫ የመንግስት ሰራተኞች ሙስናን በማጋለጣቸው የተነሣ ከስራ መታገዳቸውን አስመልክቶ ለጠ/ሚ ጽ/ቤት አቤቱታ ማቅረባቸውን አስታውቀዋል።</p>

<p>አቶ አማረ አለማየሁ በሰጡት በዚሁ ማብራሪያ ላይ ሙስናን በማጋለጣቸው ከስራቸው የተባረሩ ሰራተኞችና የማህበራት መሪዎች አቤቱታቸው መፍትሔ እንዲያገኝ ከሁለት ሳምንት በፊት ለጠ/ሚ ያቀረቡት የአሰራር ችግር በቂ መረጃዎች ሲገኝባቸው ተገቢ መልስ እንደሚሰጣቸው ተስፋ እንዳላቸው ተናግረዋል።</p>

<p>«በየልማት ድርጅቶቹ ውስጥ የሚገኙ የአመራር አባላት ያቀረቡትን ችግር ለመፍታት አዳግቷቸዋል» የሚሉት የማህበሩ ፕ/ት የልማት አውታሮች ኃላፊነት በማይሰማቸው ባለሥልጣናት እየተባረሩ መሆኑን ጠቅሰው በድርጅቶቹ መክሰር የሰራተኞች የስራ ዋስትና አደጋ ላይ እየወደቀ መሆኑን ለጠ/ሚ ባቀረቡት ሪፖርት ላይ መጥቀሳቸውን ገልፀዋል።</p>

<p>የአሰሪና የሰራተኛ ወሳኝ ቦርድና የክርክር ችሎቶች በአዋጅ ቁጥር 42/85 የተሰጣቸውን ስልጠና በአግባቡ በሥራ ላይ አለመዋሉን በርካታ የመንግሥት ድርጅቶች ለባለሃብቶች ሲሸጡ የሠራተኛው ዋስትና ሊረጋገጥ በሚችልበት ሁኔታ ከጠ/ሚኒስትሩ ጋር መወያየታቸውን ያስረዱት አቶ አማረ የችግሩን መፍትሔ አለመግለፃቸው ታውቋል።</p>

<p>ኮንፌዴሬሽኑ ከመንግስት የልማት ድርጅት ተቆጣጣሪ ባለሥልጣናት ጋር ያለው ግንኙነት ተገቢ አይደለም ሲሉ የሚያስረዱት ፕሬዝዳንቱ በዚህም የተነሣ የሚታዩትን የሠራተኞች ችግሮች ለመፍታት እንዳልተቻለ አስታውቀው የመፍትሔ እርምጃዎች ያሻቸዋል ሲሉ አስታውቀዋል።</p>

<p>በሰራተኛው በኩል የስራ ፍቅርና ዲስፕሊን በአሰሪዎች በኩል ቸልተኝነትና ሙሰኝነት መወገድ አማራጭ የሌለው ጉዳይ ነው ሲሉ የተነተኑት ታዛቢዎች የሰራተኛው ማህበር ኮንፌዴሬሽን ከጠ/ሚ መለስ ዜናዊ ጋር ያደረገው ውይይት ውጤታማ ሆኖ በአጭር ጊዜ ውስጥ ስር ነቀል ለውጥ ይመጣል የሚል ተስፋ አለመኖሩን አብራርተዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 7 ቀን 1992</a></p>

</body>
</html>	
