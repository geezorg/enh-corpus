<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ጦር ትጥቁን እያስረከበ ሱዳን ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ጦር ትጥቁን እያስረከበ ሱዳን ገባ</h1>


<p>የሱዳን መንግሥት ወደ አገሬ በመግባት ላይ የሚገኙ ኤርትራውያን ቁጥር እየበረከተ በመምጣቱ የተመድ ስደተኞች ጉዳይ ኮሚሽን አስቸኳይ የመጠለያና የእህል ርዳታ እንዲሰጥልኝ ሲል ብርቱ ማሳሰቢያ ማውጣቱን የሱዳን ዜና አገልግሎትን በመጥቀስ ዓለም አቀፍ የመገኛ ብዙሃን ዘግበዋል።</p>

<p>የሱዳን መንግሥት ሰላማዊ እና በውትድርና ላይ ተሰማርተው የነበሩ ቁጥራቸው ከፍተኛ የሆኑ ኤርትራውያን በተለይም የድንበር ከተማ በሆነችው ከሰላ ላይ ተሰባስበው መገኘታቸውን በመግለጽ ስደተኛው ያለምንም መጠለያ በረሀ ላይ ሰፍሮ እንደሚገኝ አስታውቆ በአጭር ጊዜ የውሀ፣ የድንኳና፣ የእህል እርዳታ ካልደረሳቸው የሕይወታቸው ዕጣ ፈንታ አሳሳቢ ደረጃ ላይ እንደሚወድቅ ከወዲሁ አስታውቋል።</p>

<p>የሱዳን መንግሥት ስደተኞቹ ወደከሰላ ከተማ እንዳይገቡ ማድረጉንና ከከሰላ ወጣ ብሎ በሚገኘው አሸዋማ የበረሃ መሬት ላይ እንዲሰፉ ያደረጋቸው መሆኑን ጨምሮ ገልጾ ስደተኞቹ ወደከተማ በመግባት ከተቀረው ኤርትራዊ ጋር ለመገናኘት ፈልገው የነበረ ቢሆንም ቁጥራቸው በመብዛቱና ለደህንነት ችግር እንዳያስከትል ሲባል ብቻ እንዳልተፈቀደላቸው አብራርቷል።</p>

<p>በከሰላ ከተማ የሚገኙ ኤርትራውያን መጠነኛ የማሽላ እርዳታ አሰባስብው በተወካያቸው በኩል እንዲልኩ አድርገው የነበረ ቢሆንም እህሉ ህፃናቶችን ለያዙ መጠነኛ ሴቶች ብቻ መታደሉን ሐሙስ ምሽት የተላለፈው ሬዲዮ ዐምድርማን ባሰራጨው የዜና ዘገባው ላይ ገልጿል።</p>

<p>በአሁኑ ሰዓት በከሰላ አካባቢ የሚገኘው የስደተኞች ቁጥር ሁለት መቶ ሺህ እንደሚጠጋ የሱዳን መንግስት ማስታወቁ ታውቋል። የዓለም የስደተኞች ጉዳይ ኮሚሽን በሱዳን የሚገኙ ኤርትራውያንን ወደአገራቸው ለመመለስ ከፍተኛ ጥረት እያደረገ በሚገኝበት በአሁኑ ሰዓት ይህንን ያህል ሕዝብ ብዛት ወደሱዳን መጉረፉ ያሳሰበው መሆኑ አስታውቋል።</p>

<p>በሌላ በኩል ትላንት ማለዳ የተላለፈው የኔት ወርክ አፍሪካ ፕሮግራም የከሰላ ከተማ አስተዳዳሪ የሆኑትን ሚስተር ኢብራሂም መሀመድን በመጥቀስ ባሰራጨው ዘገባው በከሰላ ከተማና ዙሪያዋ በሚገኙ የድንበር መንደሮች ላይ ከትላንት ጀምሮ የሰዓት እላፊ ታውጇል።</p>

<p>ወደከተማዋ በመግባት የሰፈሩት ኤርትራውያን ስደተኞችን በተመለከተ ተጨማሪ ማብራሪያ የሚወጣ መሆኑን ያስታወቁት የከተማዋ አስተዳዳሪ ከእንግዲህ ከግንባር አካባቢዎች እየተሰደደ ወደከሰላ የሚሸሸውን የኤርትራ ወታድደር ትጥቅ ለማስፈታት የሚቻልበትን ልዩ ስልት ነድፈው የጨረሰ መሆናቸውን አስታውቋል። ሱዳን እስካሁን ቁጥራቸውን በግልፅ አታስቀምጥ እንጂ መሳሪያ የታጠቁ በርካታ ኤርትራውያን ወታደሮች ወደከተማ መግባታቸውን ገልፃለች።</p>

<p>ይህ በእንዲህ እንዳለ የሱዳን መንግስት ቃል አቀባይ 50 ሺህ ተጨማሪ ኤርትራውያን ድንበሯን አቋርጠው መግባታቸውን ገለፁ። ከነዚሁ መሃል አብላጫዎቹ ወታደሮች ናቸው የሚለው ይኸው መግለጫ የተመድ እርዳታ መዘግየቱ ችግሩን ያባብሰዋል ሲል አስቀድሞ ማስጠንቀቂያ ሰጥቷል።</p>


<p class="align-center"><a href="/Gazettas/Goh/info/Goh.sera.html">ከጎሕ ግንቦት 12 ቀን 1992</a></p>

</body>
</html>	
