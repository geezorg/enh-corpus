<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተፈራው አሰቃቂ ጦርነት ተጀመረ በኢትዮጵያ የበላይነት እየተካሄደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተፈራው አሰቃቂ ጦርነት ተጀመረ በኢትዮጵያ የበላይነት እየተካሄደ ነው</h1>


<p>የአልጀርሱ የሰላም ውይይት ከከሸፈ በኋላና የተመድ ልዑክ ተስፋ ከቆረጠ በኋላ ሲፈራ የነበረው አሰቃቂ ጦርነት መጀመሩን የኢትዮጵያና የኤርትራ መንግሥታት ትናንት አስታውቀዋል።</p>

<p>እንደኤርትራ መንግስት ቃል አቀባይ ጽ/ቤት ጦርነቱ በመረብ ሰቲት ግንባር የተጀመረው ሐሙስ ሌሊት መሆኑን በመግለፅ ጦርነቱን በአጥቂነት የቀጠለው የኢትዮጵያ መንግስት ነው ሲል አስታውቋል። ኢትይኦጵያ በበኩሏ መጠነ ስፊ ጦርነቱ መጀመሩን በማረጋገጥ ጦርነቱ የፈነዳው አርብ ማለዳ መሆኑን ማረጋገጫ ሰጥታለች። ሁለቱም መንግስታት እንደሚስማሙበት ከሆነ ግን ጦርነቱ እስከ ትላንት ማርፈጃው ድረስ ይካሄድ የነበረው በባድመና በዛላምበሳ እገላ ግንባር ቢሆንም ከዚያ በኋላ ግን በቡሬ አዲስ ይውጊያ መስመር መጀመሩን ብቻ ነው። ከትላንት ማለዳ ጀምሮ በግጭቱ ዙሪያ ልዩ ልዩ ማብራሪያዎች የሰጡትን ዓለም አቀፍ የመገናኛ ብዙሃን በሚከተለው መልክ ለመዳሰስ ሞክረናል።</p>

<p>ቢቢሲ 4:00 አስመራ የሚገኘው የቢቢሲ ሬዲዮ ዘጋቢ አሌክስ ላስት በላከው ዘገባ ሁለቱም አገሮች መጠነ ሰፊውን ጦርነት መጀመራቸውን አረጋግቷል። የኤርትራውን ቃል አቀባይ አቶ የማነ ገ/መስቀልን የጠቀሰው ይከው ማብራሪያ ጦርነቱ በመረብ ሰቲት ግንባር በባድመ በኩል ሐሙስ ሌሊት የጀመረችው ኢትዮጵያ መሆኗን ጠቅሷል። ከሐሙስ ከሰዓት በኋላ ጀምሮ ትላንትናም ማለዳውን ቁጥራቸው በርከት ያሉ የኤርትራ ሚግ 29 ጀቶች ከአየር ማረፊያቸው ተነስተው የአስመራን ሰማይ በፅኑ እየጠበቁና እየቃኙ መሆኑን የሚገልፀው ይኼው ዘገባ በኤርትራ ጄቶች ተደጋጋሚና ያልተለመደ በረራ የተደናገጠው የአስመራ ሕዝብ በየመንገዱ ላይ እና በየደጃፉ በመቆም በድንጋጤ ሲቃኝ እንደነበር አስረድቷል።</p>

<p>ቢቢሲ 7:00 ለሁለተኛ ጊዜ ከአስመራ ከተማ ጦርነቱን አስመልክቶ ዘገባውን ይ እላከው አሌክስ ላስት የኤርትራ መንግስት ቃል አቀባይ በንግባር አካባቢ ስለሚደረገው ጦርነት ማብራሪያና ወቅታዊ ሁኔታ ለመስጠት አለመፈለጉን አስታውቆ ጦርነቱ መጠነ ሰፊ መረቶችን ያካተተ በመሆኑ ስለተገኘው አኅዛዊ መረጃም ይሁን ጠቅለል ያለ ማብራሪያና ወቅታዊ ሁኔታ ለመስጠት አለመፈለጉን አስታውቆ ይሁንና በባድመና በዛላንበሳ እገላ ግንባር ያለውን መጠነ ሰፊ ግንባሮ ይዞ ይካሄድ የነበረው ከባድ ጦርነት ለወደብ ከተማዋ ቅርብ ወደሆነች ወደቡሬ መሸጋገሩንና በዛው ግንባር አሰቃቂ ጦርነት እየተካሄደ መሆኑን ከአቶ የማነ ገ/መስቀል እንደተገለፀለት አስታውቋል። ይሁንና በዚህ ጦርነት ላይ የሁለት አገር አየር ኃይሎች ለመሳተፋቸው ያብራራው ነገር አልነበረም።</p>

<p>የጀርመን ድምፅ 8:35 የጀርመን ሬዲዮ የእንግሊዘኛው ፕሮግራም ናይሮቢ ከሚገኘው ወኪሉ ከጀምስ ኢማኑላ የተላለፈው ሪፖርት አቅርቧል። ሁለትም አገሮች በሚገኙባቸው ግንባሮች በባድመ ዛላንበሳና ቡሬ መሆኑን ከመግለፅ ባሻገር ዝርዝር ማብራሪያ እንዳልሰጡ የጠቀሰው ይፋዊ ዝገባ ናይሮቦ የሚገኙ የዲፕሎማቲክ ምንጮች ጠ/ሚ መለስ ዜናዊ አገራችው ጦርነቱን በአጭር ጊዜ አጠናቃ ወደልማት መመለስ እንደምትሻ ከገለፁ በኋላ የተጀመረው ጦርነት በኢትዮጵያ አጥቂነት እየተካሄደ መሆኑን ገልጿል። በተለይም በማዕከላዊ ግንባር በዛላምበሳ አካባቢ በእገላ፣ በአሊቴና፣ በሌላም ቦታዎች የተነሳው ይህ ጦርነት የኢትዮጵያ መንግስት ለሁለት ዓመታት ያህል በትዕግስ ከጠበቀው የሰላም ድርድር በኋላ የመጣ በመሆኑ ሉዓላዊነቱም ለማስከበር የተደረገ የመጨረሻው አማራጭ መሆኑን ዓለም አቀፍ የዲፕሎማቲክ ምንጮች በመጥቀስ ሰፊ ማብራሪያ አቅርቧል።</p>

<p>የጀርመን ድምፅ 11:00 ትላትና የተላለፈው የጀርመን ድምፅ የአማርኛ ፕሮግራም ባሰራጨው የዜና ዘገባው ላይ የተመድ ልዩ ልዑክ የሁለቱን አገሮች መሪዎች አነጋገሮ ወደኒውዮርክ ከተጓዘ በኋላ በተጨማሪ እንቅስቃሴ ላይ የነበረ መሆኑን አረጋግጧል። በተመድ የብሪታኒያ ዋና ቋሚ መልዕክተኛና ከልዑካን ቡድኑ ጋር በመሆን አዲስ አበባና አስመራ መጥተው የነበሩት ግራሚ ግሪንስቶክ በተደረገው ውይይት ዙሪያ ለተመድ ዋና ፀሐፊ ረቂቅ ውሳኔ ማቅረባቸው ታውቋል።</p>

<p>የተመድ ዋና ፀሐፊ ኮፊ አናን ይህንን ረቂቅ ውሳኔ ከመረመሩና ካጠኑብ እኋላ በመጪዎቹ ሰላሳ ቀናት ውስጥ ለፀጥታው ም/ቤት አንድ ልዩ የሆነ ዘገባ ማቅረብ እንደሚጠበቅባቸው ያረጋገጠው ይኼው ዜና ም/ቤቱ በዚህ መሰሉ እንቅስቃሴ ላይ ባለበት ወቅት የሁለቱ አገሮች ጦርነት መፈንዳቱን ገልጿል።</p>

<p>የጀርመን ድምፅ አሰገደች በርታ፡ የጀርመን ድምፅ የአ/አበባ ዘጋቢ ኢየላከችውን ሪፖርት በአጭሩ እንደሚከተለው አቅርበነዋል። የኢትይኦጵያ መንግስት ቃል አቀባይ ፅ/ቤት ተገዶ የገባበት ጦርነት አለመቋረጡን በሰጠው መግለጫ አስታውቋል። በሪቻርድ ሆልብሩክ የተመራው የተመድ ልዑካን ቡድን ሰኞ እና ማክሰኞ ወደአዲስ አበባ በመምጣት ከጠ/ሚ መለስ ዜናዊ ጋር ስድስት ሰዓታት የፈጀ ውይይት አድርገው የነበረው መሆኑን የጠቀሰው ይኸው ዘገባ ውይይቱ ጦርነቱን ለማስቀረት እንዳልቻለ ገልጿል።</p>

<p>የአልጀርስ የሰላም ውይይት ያለውጤት መጠናቀቁ ይኼንን ጦርነት እንዳስነሳ የሚገልፁ የዲፕሎማቲክ ምንጮች ትላንት የተጀመረው ጦርነት ማለቂያ እና የችግሩ እልባት ይሆናል ሲሉ መናገራቸውን የሬዲዮው ዘጋቢ አሰገደች በርታ አስታውቃለች። ጦርነቱ በሁሉም ግንባር በአንድ ዕለትና በአንድ ጊዜ መጀመሩ ጠ/ሚ መለስ እንደተናገሩት ጦርነቱን በአጭር ጊዜ ለመጨረስ ዝግጅትና ዕቅድ ያለ መሆኑን የሚጠቁም ነው የሚል ግምት አለ። አንዳንድ ወታደራዊ ምንጮችንም በመጥቀስ ኢትዮጵያ በተጠናከረ መንገድ ዘመናዊ መሳሪያን በመታጠቅ የሰራዊቷን እልቂት በመቀነስ ሁኔታ ነው የተዘጋጀችው በማለት እማኝነታቸውን በመስጠት ኤርትራ በበኩል ጥ-55 የተባሉ 117 ታንኮችን ስታሰልፍ ኢትዮጵያ በበኩሏ ከዚህ እጥፍ ማሰለፏን ገልጿል። ከትላንት ጀምሮ የኢትይኦጵያ አየር መንገድ ጐንደርንና ባሕርድ ዳርን ጨምሮ ወደሰሜን የሚደረጉ በረራዎችን ማቋረጡን ከአዲስ አበባ የተላለፈው ዘገባ አረጋግጧል።</p>

<p>ጐይቶም ቢሆን፡ አቶ የማነ ገ/መስቀልን የጠቀሰው ዘገባ የኢትዮጵያ ጦር ሰራዊት ውጊያ የጀመረው ሐሙስ ምሽት በመረብ ሰቲት ግንባር ትላትን ማለዳ ደግሞ በአሊቴና ዛላንበሳ ግንባር መነሳስቱን በመግለፅ በቡሬ ግንባርም እየተካሄደ መሆኑን ከቃል አቀባዩ ጽ/ቤት የወጣው መግለጫን በመጥቀስ ጐይቶም ቢሆን ከአስመራ በላከው ዘገባ ላይ ገልጿል። የኢትዮጵያ መንግስት የጀመረውን ጦርነት የዓለም አቀፉ ማህበረሰብ ሆነ የኢትዮጵያ ሕዝብ ማውገዝ ይገባዋል ያለው ይኼው የቃል አቀባዩ ጽ/ቤት መግለጫ የጦርነቱን ውሎ በተመለከተ ማብራሪያ እንደሚሰጥ በማስታወቁና በመግለፅ ከአስመራ የተላለፈውን አጠር ያለ ዘገባ ተጠናቋል።</p>

<p>ቻናል አፍሪካ፦ ከጆሃንስበርግ የሚተላለፈው የቻናል አፍሪካ ሬዲዮ አስጊ የሆነው የሁለቱ አገር ጦርነት በዛላንበሳ እገላ ግንባር ተጠናክሮ መቀጠሉን ይገልፃል። በተለይም ጦርነቱ በመረብ ወንዝ በአሰቃቂ ሁኔታ እየተካሄደ መሆኑን ያስታወቀው ይኼው ዘገባ ኢትዮጵያ ብወርሃ የካቲት ባድመን ካስለቀቀች በኋላ የተደረገ ከባድ ጦርነት መሆኑን አስታውቋል። የተመድ የፀጥታው ም/ቤት ካደረገው የሰላም ተልዕኮ በኋላ ያገረሸው ይኼው ጦርነት በኢትዮጵያ ጦር ሰራዊት የበላይነት እየተካሄደ መሆኑን የዲፕሎማሲ ምንጮችን በመጥቀስ አጠር ያለ ዘገባ አቅርቧል።</p>

<p>ሬዲዮ ፍራንስ 1:30 ከምሽቱ አንድ ሰዓት የተላለፈው የሬዲዮ ፍራንስ ዘገባ እንዳረጋገጠው ከሆነ የኢትዮጵያ የመከላከያ ሰራውቲ በተለያዩ ግንባሮች ከሚያደርገው የእግረኛ ውጊያ በተጨማሪ ከሰዐት በኋላ የአየር ኃይሉን ማሰለፉን የዲፕሎማት ምንጮችን ጠቅሶ አስረድቷል። የኢትዮጵያ አጥቂ ጄቶች በዛላንበሳ ግንባር በኤርትራ ወታደሮች ላይ እያደረሱ የሚገኘው ጥቃት ከፍተኛ መሆኑን ጅቡቲ የሚገኘው ዘጋቢውን በመጥቀስ ማረጋገጫ ሰጥቷል።</p>

<p>የኢትዮጵያ ራዲዮ፡ 2:00 በዛላንበሳ እገላና በቡሬ ግንባር እንዲሁም በመረብ ግንባር በብረት ለበስ የታገዘ ከፍተኛ ጦርነት እየተደረገ ነው። በምዕራብ ግንባር ከተከዜ እስከ መረብ ወንዝ የተዘረጋ መስመር በያዘው ውጊያ በዚህ ቦታ የሚገኙ የጠላት ተደራራቢና ከፍተኛ ምሽጎች ተደርምሰው በግንባሩ ቀኝኛ ግራ ክፍን በያቅጣጫዎች በርካታ ወአትደራዊ ቁልፍ ቦታዎች በመከላከያ ሰራዊታችን ቁጥጥር ስር መዋሉን ገልጽውል። የጠላት ወታደሮችን አየጦር መሳሪያ መማረኩን የገለፀው ይኸው ዜና ጀግናው የአየር ኃይላችን ከምድር ጦሩ ጋር በመቀናጀት ወደጠላት መሬት ዘልቆ በመግባት ከፍተኛ ይዞታ ያላቸውን የተለያዩ ወታደራዊ ጠቀሜታ ያላቸውን ቦታዎች ሲያጠቃ ውሏል።</p>

<p>ቢቢሲ 2:10 ተጨማሪ ዘገባ ያቀረበው የቢቢሲ ሬዲዮ የኢትዮጵያ አየር ኃይል በጦርነቱ ላይ እየተሳተፈ መሆኑን በመግለፅ በተለያዩ ወታደራዊ ግንባሮች የሚታየው የኃይል ሚዛን ወደኢትዮጵያ ጦር ሰራዊት ያጋደለ መሆኑን አረጋግጧል።</p>

<p>ቪኦኤ 3:00 የቪኦኤ የአማርኛ ፕሮግራም ለየት ያለ ዘገባ ይዞ ቀርቧል። ከዚህም ዘገባ በመጠኑ አቅርበናል።</p>

<p>የተመድ ዋና ፀሐፊ ሚ/ር ኮፊ አናን ጦርነቱ የእልቂት ጦርነት እንደሚሆን ተንብየዋል። የሰላም ጥረቱ በመክሸፉ ማዘናቸውን የገለፁት ኮፊ አናን ዛሬ ጠዋት የሰጡት አጠር ያለ መግለጫ ይህንን ይመስላል።</p>

<p>«ከሁሉ አስቀድሜ በድንበሩ ላይ ውጥረት ሰፍኖ መቆየቱን ልናገር እወዳለሁ። በሁለቱ ወገኖች መካከል ሰላም እንዲወርድ ውይይቶች ሲካሄዱ። በሁለቱ ወገኖች መካከል ሰላም እንዲወርድ ውይይቶች ሲካሄዱ ቆይተዋል። ኤርትራና ኢትዮጵያ ሰላም እንዲያገኙ የአአድ ፕሬዝዳንት በአሜሪካና በሌሎችም እየታገዙ በርካታ ውይይቶችን አድርገዋል።</p>

<p>ቴክኒካዊ ስምምነቶች በምንለው ላይ ሲነጋገሩ ተቃርበው ነበር። አንዳንድ ልዩነቶች ግን ነበራቸው። የፀጥታው ምክር ቤት የማግባቢያ ሀሳቦችና የማስፈፀሚያ ስልቶች ስምምነት ገቢራዊ ይሆን ዘንድ ሁለቱን ወገኖች አገናኝቶ እንዲፈርሙ ለማድረግ ተስፋ ነበረው ሆኖም ከሸፈ።</p>

<p>ይሁንና ሁለቱንም አገሮች እንደገና ወደንግግር ጠረጴዛ ለማምጣት ጥረቶች እንደሚደረጉ ተስፋ ነበረኝ። እርግጥ ነው እጅግ ጭካኔ የተሞላበት ጦርነት ነው የሚሆነው። ከዚህ ቀደምም በሺህዎች የሚቆጠሩ አልቀውበታል። የፀጥታው ም/ቤት ዛሬ ተሰብስቦ በጉዳዩ ላይ ይነጋገራል» ብለዋል። ከዚህ ባሻገር ሬዲዮው ከወ/ት ሰሎሜ ታደሰና ከአቶ የማነ ገ/መስቀል ጋር የተደረገ ውይይት አቅርቧል።</p> 


<p class="align-center"><a href="/Gazettas/Goh/info/Goh.sera.html">ከጎሕ ግንቦት 5 ቀን 1992</a></p>

</body>
</html>	
