<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ተጨማሪ ከተማዎችን ተቆጣጠረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ተጨማሪ ከተማዎችን ተቆጣጠረች</h1>


<p>በኢትዮጵያና በኤርትራ መካከል እየተካሄደ ያለው ጦርነት አስራ አራት ቀናትን ባስቆጠረበት በአሁኑ ወቅት ከወታደራዊው የቦታ አያያዝ ባሻገር የአመለካከትና የአቋም ለውጦች በፍጥነት እየተከሰቱ መምጣታቸውን ዓለም አቀፍ የዜና ምንጮች እያረጋገጡ መጥተዋል።</p>

<p>የኢትዮጵያ መከላከያ ሠራዊት ወደኤርትራ ዘልቆ በመግባት በርካታ የኤርትራ ከተሞችንና መንደሮችን መቆጣጠሩ በጠላት ኃይል ብቻ ሳይሆን በኢሳያስ ግትር አቋም ላይ ለውጦች እየታዩ መምጣታቸውን ጋዜጠኞች በትዝብት እየዘገቡት ይገኛሉ። ከሁሉ በላይ ኤርትራውያን ጀግንነትና ሰላማዊ ጥያቄን ሲደሰኩሩ የከረሙት የምዕራብ ጋዜጠኞች በወታደሩ ላይ የደረሰው ሽንፈትና በኢሳያስ ላይ የታየው ፍጥነት አስገርሟቸዋል።</p>

<p>የሻዕቢያ መንግስት በዛላንበሳ ግንባር ባካሄደው ጦርነት ለተከታታይ ሁለት ቀናት መከላከያ ሠራዊቱ በጀግንነት ሲዋደቅ እንደነበር አረጋግጦ የደረሰበትን ከባድ ሽንፈት ላለማሳወቅ ሲል ብቻ ዛላንበሳን ለሰላሙ ጥረት ሲል ለቆ መውጣቱን ገልፆ ነበር። ይሁንና እየተከታተለ ከባድ ዱላ የሚያሳርፈው የመከላከያ ኃይላችን ባለፈው ዓመት አሰቃቂ እልቂት ደርሶበት የነበረውን የፆረናን ከተማ ጨምሮ ሌሎች ከተሞችን መቆጣጠሩን የአስመራን ህዝብ ከባድ ጭንቀት ላይ ጥሎታል።</p>

<p>ፕ/ት ኢሳያስ አፈወርቂና መላው የኤርትራ ህዝብ ከማንም በላይ የሚመካበትና የሚተማንበት ጦር ሰራዊት የነበረው በዛላንበሳ እግላ ግንባር አንደኛው ሲሆን እንዲሁም በፆረና ግንባር የሰፈረውና ቀይ እምባባ ተብሎ የሚጠራው ታማኙ ክፍለ ጦር በኢትዮጵያውያን የቁርጥ ቀን ልጆች በሁለት ቀናት ውጊያ ሲደመሰስ የአስመራ ህዝብ የተሰማው ስሜት ቢኖር ድንጋጤ ብቻ መሆኑን የቢቢሲው ጋዜጠኛ አሌክስ ላስት ገልጿል።</p>

<p>ከዚህ ሂደት በኋላ የሻዕቢያ መንግስት ለሰላም ሲል ዛላንበሳን መልቀቁን ግልፅ ቢያደርግም በኢትዮጵያ በኩል በቀረበው ሃሳብ ኤርትራ ጦሯን አሁንም በቁጥጥሯ ስር ከሚገኘው ከባዳ ቡሬ የአፋር መሬቶች ካላስወጣች ጦርነቱን የምትገፋ መሆኗን አረጋግጣለች። ሐሙስ ዕለት ከፕ/ት አቡድል አዚዝ ቡተፍሊቃ ጋር የተወያዩት ፕ/ት ኢሳያስ ባዳ እና ቡሬ ምንም እንኳን የኤርትራ ቢሆኑም ለሰላም ስንል ለቀን ለመውጣት ዝግጁ ነን ሲሉ ማረጋገጫ ሰጥተዋል።</p>

<p>ሐሙስ ምሽት የተላለፈው የቻናል አፍሪካ ሬዲዮ ኢትዮጵያ አወዛጋቢ ከሆኑት የድንበር አካባቢዎች አንዱ የሆነውን የዛላንበሳን ግንባር አሸንፋ በቁጥጥር ስር ማዋሏን አስታውቋል። ከሬዲዮው ጋር ውይይት ያደረጉት ወ/ት ሰሎሜ ታደሰ የኢትዮጵያ መከላከያ ኃይል በዛላንበሳ የነበረውን ጦር ሠራዊት መትቶ አካባቢውን ነፃ ማውጣቱን አብስረዋል።</p>

<p>የቢቢሲ ሬዲዮ ዘጋቢ ከአስመራ ባሰራጨችው የሐሙሱ ዘገባዋ ኤርትራ ከዛላንበሳ ለቃ መውጣቷን ከገለፀች በኋላ ዜናውን የሰሙ ኤርትራውያን መደናገጣቸውንና መሸበራቸውን አረጋግጣለች ሲል ሬዲዮው ዘግቧል። «በአሁኑ ጊዜ ሁኔታውን ለመለወጥ የአልጄሪያው ፕ/ት አስመራ መግባታቸው ጠቃሚ ጉዳይ ነው የሚሆነው። ኤርትራውያን የቀረበውን የአአድ ሰነድ ረቡዕ ዕለት ተቀብለዋል። ይኼም ሰነድ ሁለቱም ወገኖች ከአወዛጋቢው ድንበር እንዲወጡ የሚጠይቅ ነው። ኤርትራውያኑ በአሁኑ ጊዜ ይህንን እያደረጉ ናቸው» ሲል አቅርቧል።</p>

<p>የቢቢሲ ሬዲዮ ጋዜጠኛዋ ኤርትራ ካወዛጋቢው የድንበር አካባቢ መውጣቷን ሰላሙን ያመጣል ብላ ላቀረበችው ጥያቄ በኤርትራ መንግስት በኩል ሰላም ይመጣል የሚል እምነት እንዳለ ያስረዳው አሌክስ ላስት ይሁንና በርካታ ኤርትራውያን ኢትዮጵያ ጦርነቱን ታቆመዋለች የሚል እምነት እንደሌላቸው ጠቅሶ «አሁን በሚደርሰኝ መረጃ መሰረት ጦርነቱ በማዕከላዊው ግንባር እየቀጠለ ነው ይሁንና ስለጦርነቱ ዝርዝር ማብራሪያ አላገኘሁም» በማለት ተናግሯል።</p>

<p>ኤርትራ ለሰላም ስትል ለቅቄ ወጥቻለሁ በማለጧ ዙሪያ አስተያየት የሰጡት በው/ጉ/ሚር የአፍሪካ ጉዳዮች ዳይሬክተር አቶ ዳንኤል ይፍሩ እንደተናገሩት በአልጀርስ ውስጥ የከሸፈውን የሰላም ሀሳብ ለመቀጠል ልዩ ልዑክ ሚስተር አህመድ ኦሀያ ሐሙስ ማምሻውን ከአስመራ በመነሳት ወደአዲስ አበባ በመምጣት ከኢትዮጵያ ባለሥልጣናት ጋር ውይይት ያደርጋሉ ተብሎ እንደሚጠበቅ ገልፀዋል።</p>

<p>ዳይሬክተሩ ኤርትራ ከያዝኳቸው መሬቶች እለቃለሁ በማለትው ወራሪነቷን መቀበሏ ሲሆን በወረራው ጠንቅ ለደረሰው ጥፋት የተጠያቂነት አጀንዳ በኢትዮጵያ በኩል ሊነሳ እንደሚችል ጠቁመዋል። ቃል አቀባዩ በበኩላቸው «አንድ መንግስት ለአካባቢው ጠንቅ ነው ወይንምስ ጥሩ የሚለው የኤርትራውያን ጉዳይ ነው። እኛ ግን ከመሬታችን ለቀው እንዲወጡ እንፈልጋለን እግረ መንገዳችንንም አከርካሪውን መስበር እንፈልጋለን። እየሰበርነውም ነው» ብለዋል።</p>

<p>የቪኦኤ ዘጋቢ ሚሚ ስብሃቱ በበኩሏ ከአዲግራት ከተማ አንድ ዘገባ አቅርባለች። በመቀሌ ከተማ እና በአዲግራት በቆየችባቸው ጊዜ ህዝቡ የዛላንበሳ ከተማ በመለቀቋ የተሰማውን ከፍተኛ ደስታ የአገሩን ሰንደቅ ዓላማ በመያዝ በጭፈራ ሲገልፅ መመልከቷን ያስታወቀችው ጋዜጠኛዋ ጭፈራውና ፈንጠዝያው ምሽቱን ድረስ መቀጠሉን አስረድታለች።</p>

<p>ምሽቱን የተላለፈው የኢትዮጵያ ሬዲዮ በበኩሉ ከመንግስት ቃል አቀባይ ጽ/ቤት የተላለፈውን የድል ዜና አሰምቷል። ጀግናው የኢትዮጵያ ሠራዊት ከዛላንበሳ ተርፎ ሲሸሽ የነበረውን የጠላት ጦር ከፖርቶ እስከ ሰንዓፌ ድረስ እንዳበየው እና በእገላ ንዑስ ግንባር በተሰነዘረው የማጥቃት እርምጃ ፆረናን እግረመቅልን ጨምሮ በርካታ መሬት መያዙን አስረድቷል።</p>

<p>«ጀግናው ሰራዊት በዛላንበሳ ግንባር በተደራረበ ምሽግ ውስጥ የነበረውን የጠላት ጦር ወደግራ ትቶ በአንድ በኩል በመህርሴቶ አቅጣጫ በሌላ በኩል ደግሞ በአይጋ አቅጣጫ የጠላት ምሽግ ደረማምሶ የአይጋን ወሳኝ መሬቶችን ተቆጣጥሯል። ከሞትና ከመቁሰል ድኖ የሸሸውን የጠላት ጦር ሠራዊታችን በመደምሰስ ላይ ነው» ካለ በኋላ በእገላ ንዑስ ግንባር በተሰነዘረው የማጥቃት እርምጃ ፆረና እና እግረመኽል የተባለ ቁልፍ መሬት የተቆጣጠረ ሲሆን ከሃዲሸአዲ እስከ አንጉብቶ የሰፈረውን የጠላት ጦር ደምስሶ ቁልፍ መሬቶችን በመቆጣጠር በሀዘቦ አካባቢ የሸሸውን ጠላት እያወደመ ነው ሲል መግለጫው ጨምሮ ገልጿል።</p>

<p>በዚያው ዕለት መቀሌ ደርሶ ወደአዲግራት ተጉዞ የነበረው የቢቢሲ ጋዜጠኛ ፒተር ባላህ በበኩሉ «ከዛላንበሳ 35 ኪሎ ሜትር በምትርቀው አዲግራት የሚገኘው ህዝብ ደስታውን በጭፈራ ሰራዊቱ ደግሞ በተኩስ ደስታውን ሲገልፅ አምሽቷል» በማለት ከተናገረ በኋላ ከግንባር የሚመጡ መረጃዎች ጦርነቱ በተጠናከረ ሁኔታ በኤርትራ መሬት ውስጥ እየቀጠለ ነው። የኢትዮጵያ ተዋጊ ጀቶች አጥቅተው ሲመለሱ በርካታ ታንኮች የአዲግራትን መንገድ አቋርጠው ወደሰሜን ሲተሙ ኢትዮጵያውያን የተያዘባቸውን መሬት ቢያስመልሱም ለወደፊቱም ቢሆን አሳሳቢው የኤርትራ ጦር ኃይል ለአንዴን አለመጨረሻ ጊዜ እንዳይኖር ለማድረግ የሚዋጉ ይመስለኛል። ውጤታማ በሆነውና በምዕራብ ግንባር በጀመሩት ጦርነት ተቀዳጅቷል» ሲል ባላህ ማብራሪያ ሰጥቷል።</p>

<p>ትላንት ማለዳ የተላለፈው የቪኦኤ የእንግሊዘኛው ስርጭት በበኩሉ ስኮት ስተርን «የኢትዮጵያ ጦር ሠራዊት የዛላንበሳን ድል ከጨበጡ በኋላ ወደፖርቶና ሰንአፌ ከተሞች 30 ኪ.ሜ ዘልቀው ገብተዋል። ኢትዮጵያ በተመሳሳይ ሁኔታ የፆረና ከተማንና ተጨማሪ 20 የኤርትራ መንደሮችን ተቆጣጥራለች። እነዚህ ሁኔታዎች ማረጋገጫ የማያስፈልጋቸው እውነታዎች በመሆናቸው ኢትዮጵያውያን በጀመሩት ማጥቃት ማሸነፋቸውን የሚያረጋግጥ ነው። ኤርትራ ለሰላም ሃሳቡ ዝግጅነቷን ብትገልፅም ኢትዮጵያ በበኩሏ ግን ከጅቡቲ ጋር በሚያዋስነው ድንበር የተያዘባት መሬት ካልተመለሰ ፍቃደኛ እንደማትሆን አረጋግጣለች»</p>

<p>ትላንት የተላለፈው የመንግስት ቃል አቀባይ ጽ/ቤት መግለጫ በበኩሉ ጀግናው የመከላከያ ሠራዊት ከዛላንበሳ ሸሽቶ የሄደውን የጠላት ጦር ተከታትሎ በመምታት ፖርቶ እና ሰንዓፌ የተባሉ ከተሞችን ሙሉ በሙሉ በቁጥጥር ስር ማድረጉን አረጋግጧል። ሠራዊታችን በትላትናው ዕለት ባገኘው ድል ሰንዓፌንና ፖርቶን በቁጥጥር ስር ከማዋሉ ባሻገር ከሐዲስ አዲ እስከ አንጉቦቶ የሰፈረውን ጦር ደምስሶ ቁልፍ ወታደራዊ መሬቶችን መቆጣጤሩን አረጋግጧል።</p>

<p>ትላንትና ከሰዓት በኋላ ወደዛላንበሳ ገብቶ የነበረው የቢቢሲው ፒተር ባላህ «በመቶዎች የሚቆጠሩ የኢትዮጵያ ወታደሮች የተቆጣጠሯት ዛላንበሳ ከተማ ላይ በመሆን ሲጨፍሩ አይቻለሁ» በማለት ያስረዳው ጋዜጠኛ ወታደሮቹ ትከሻቸውን እያገናኙ በደስታ ሲተቃቀፉ ተመልክቻለሁ» ሲል ገልጿል።</p>

<p>በከተማዋ የሚገኙ ቤቶችና ህንፃዎች ሙሉ በሙሉ መውደማቸውን ያስረዳው ጋዜጠኛ የኢትዮጵያ ጦር ሠራዊት በዛላንበሳ ግንባር ጠልቆ ገብቶ በመሄድ የኤርትራን ጦር እየመታ መሆኑን አስረድቷል። ዳን አይዛክ የተባለው ጋዜጠኛ በበኩሉ የኢትዮጵያ ከባድ እርምጃ የት ያከትማል ለሚለው ጥያቄ ትንታኔ ሰጥቷል።</p>

<p>«የኤርትራ ፕሬዝዳንት ኢሳያስ አፈወርቂ በአአድ ወደቀረበው የሰላም ሃሳብ ፊታቸውን አዙረዋል። ከኢትዮጵያ የሚጠበቀው ነገር ቢኖር ኤርትራ ወታደሮቿን እስክታስወጣ ድረስ ፋታ መስጠት ብቻ ነው» የሚለው ይኸው ጋዜጠኛ «ኢትዮጵያ ሌላ ወታደራዊ ፍላጐት የሌላት መሆኑን ፍንጮች ይታያሉ» ሲል ገልጿል። በማያያዝም «በአጠቃላይ ከአስመራ የሚደመጠነው ነገር ቢኖር ኢትዮጵያ በተቃዋሚዎች የተዋቀረ መግንስት ለመመስረት መፍለጓን ነው ይሁንና ይህ ግን በእውነታነቱ የሚታመን አይደለም» ሲል ጋዜጠኛው አትቷል። የኢትዮጵያ መንግስት ጦርነቱን የኤርትራ ሠራዊት በመደምሰስ ለማቆም እንደሚያስብ ነው የሚታወቀው።</p>

<p>«በተጨማሪ የተሸነፈ እና ሞራሉ የተኮላሸ ሠራዊት ፖለቲካ መሪ አያሻውም ይህ ሁኔታ በኤርትራ ውስጥ አለመረጋጋትን ይፈጥራል። ክስተቱ የኢትዮጵያን መንግስት ወታደራዊ ፍላጐት እንዳያመጣ ለማድረግ ሽባ የሆነውን የኤርትራ መንግስት ምናልባትም ኢሳያስ አፈወርቂን ጨምሮ ስልጣን እንዲያጡ በማድረግ የጦርነቱ ፍፃሜ ሊመጣ ይችላል»</p>

<p>ትላትን ዘጠኝ ሰዓት ላይ የተላለፈው የቢቢሲ ሬዲዮ በበኩሉ ከአአድ የወቅቱ ሊቀመንበር ከፕ/ት አብዱል አዚዝ ቡጠፍሊቃ ጋር የተገናኙት የኤርትራው ፕሬዝዳንት ኢሳያስ አፈወርቂ አገራቸው ምንም እንኳን መሬቱ የኤርትራ ቢሆንም ለሰላም ስትል ብቻ ጦር ሠራዊቷን ከባዳና ከቡሬ ግንባር አወጣለሁ ሲሉ ማረጋገጫ ሰጥተዋል። ፕ/ት ቡጠፍሊቃ በበኩላቸው በኢሳያስ አቋም ተደስተው ኢትዮጵያና ዓለም አቀፉ ማህበረሰብ ይህንን ሁኔታ በፍጥነት እንዲያውቁት ወዲያውኑ መግለጫ ሰጥተዋል።</p>

<p>ኢትዮጵያ በጥቂት ቀናቶች ውስጥ በፈፀመችው ወታደራዊ የበላይነት ሁኔታዎች መለዋወጣቸውን ያረጋገጠችው ጂንክስ በትላንት ዘገባዋ ኤርትራ ከሁለቱ ግንባሮች ሰራዊቷን እንደምታወጣ ማረጋገጫ ሰጥታለች ስትል ገልፃለች። ከባዳ እና ከቡሬ ግንባር ያለው ጦሯን ኤርትራ ለማስወጣት ተስማምታለች ያለችው ጋዜጠኛዋ ፕ/ት ቡጠፍሊቃ የዚሁ ስምምነት ሰነድ በፍጥነት በኢትዮጵያ እንዲደርስ አሳስበዋል።</p>

<p>«ፕሬዝዳንታዊው ቃል አቀባይ የማነ ገ/መስቀል ሰንዓፌና ፖርቶ በኢትዮጵያ ቁጥጥር ስር መግባታቸውን አረጋግጠዋል»የምትለዋ ካትሪን ቃልአቀባዩ ኢትዮጵያ ሰንዓፌን የያዘችው የኤርትራ ጦር ከወጣ 24 ሰዓት በኋላ መሆኑን በመግለፅ ዜናው በኤርትራውያን ላይ ብርቱ ጭንቀት አምጥቶባታል ትላለች።</p>

<p>ኢትዮጵያ የኤርትራ መንግስት ከያዘው ክልል በመውጣት ሰላም በማምጣት መስማማቷን ብታስረዳም አላቆመችም እስካሁን በሚደርሱት መረጃዎች መሰረት ኤርትራ ካሏት ከተሞች መሃል አብላጫዎች በኢትዮጵያ ቁጥጥር ስር ናቸው በማለት ቢቢሲ ዘግቧል።</p>

<p>የጀርመን ድምፅ ደግሞ በዘገባው ኢትዮጵያ ጦርነቱን ለመቀጠል ምክንያት ታጣ ዘንድ የኤርትራ ወታደሮች ግዛታቸው ከሆነ ከባዳና ከቡሬ የሚያፈገፍጉ መሆኑ ፕ/ት ኢሳያስ ማረጋገጣቸውና ብሎም ዘግይቶ ይዛው ከነበረው ግዛቶች ለቃ መውጣቷን ገልጿል።</p>

<p>ይኸው የጀርመን ድምፅ ስለዛላንበሳ ባስተላለፈው ዘገባ ደግሞ «በዛላንበሳ ከተማ ከተጠመዱት ፈንጂዎች መሃል ተለቅመው የወጡ ብዙ ፈንጂዎች ይታያሉ። ዙሪያዋ በፈንጂ የታጠረችው ይህች ከተማ የኤርትራ ሰራዊት ከመሸገበት በግምት 15 ኪ.ሜት ርቆ የእርሻ መሬት ሳይቀር መንገዶች ሁሉ ፈንጂ ተጠምዶባቸዋል። ፈንጂዎቹ ፀረ-ሰው፣ ፀረ-ተሽከርካሪና ፀረ-ታንክ ሆነው ከባድ ጉዳት የሚያደርሱ ተቀጣጣይ ፈንጂዎች ናቸው። እነዚህ ፈንጂዎች ከኢራንና ከአሜሪካ የተገዙ ናቸው» ብሏል።</p>

<p>ዘግይቶ በደረሰን ዜና መሰረት በቡሬ ግንባር በኩል በጠላትና በሰራዊታችን መካከል የከባድ መሳሪያ ልውውጥ እንደተጀመረ የመንግስት ቃል አቀባይ ጽ/ቤት በሰጠው መግለጫ አስታውቋል።</p>


<p class="align-center"><a href="/Gazettas/Goh/info/Goh.sera.html">ከጎሕ ግንቦት 19 ቀን 1992</a></p>

</body>
</html>	
