<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያኑ በጀልባዎች ተጨናንቀው የመን ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራውያኑ በጀልባዎች ተጨናንቀው የመን ገቡ</h1>


<p>ኤርትራውያን የሚያደርጉትን የስደት ጉዞ በመቀጠል ወደተለያኡ ጐረቤት አገሮች እየገቡ ሲሆን በተለይም አስቸጋሪ የሆነና እልህ አስጨራሽ ጉዞ በመጓዝ ወደጅቡቲ እና የመን መግባታቸው ተገለፀ።</p>

<p>በትንሽ ጀልባዎች የታጐሩ 450 ኤርትራውያን እጅግ አሳሳቢ የሆነውን የቀይ ባርህን ጉዞ በማጠናቀቅ የመን መግባታቸውን ያስታወቀው የተመድ ስደተኞች ጉዳይ ኮሚሽን ከእነዚህ በተጨማሪ ከአሰብ ከተማ የተነሱ 250 ኤርትራውያን ሐሙስ ዕለት ጅቡቲ መግባታቸውን አስረድቷል ሲል የቪኦኤ ዘጋቢ ከተመድ ጽ/ቤት በላከው ዘገባ ገልጿል።</p>

<p>ጦርነቱን በመሸሽ መጠለያና ምግብ ለመፈለግ ወደሱዳን የሚገቡ ኤርትራውያን ቁጥር እየጨመረ በመጣበት ወቅት የሱዳን መንግስት ዓለም አቀፍ ማህበረሰብ የሚሰጠውን ድጋፍና እርዳታ በተጠናከረ መልኩ እንዲቀጥል ጥሪ አቀረበ። የተፈናቃዩ ቁጥር ከተገመተው በላይ በመሆኑ የተፈጠረው መመሰቃቀል አሳዛኝ ደረጃ ላይ መድረሱን ጨምሮ ገልጿል።</p>

<p>ሐሙስ ምሽት የተላለፈው የቢቢሲ ሬዲዮ ሱዳን ተጨማሪ እርዳታ ያስፈልገኛል ማለቷን አስታውቋል። የሱዳን አገር ውስጥ ጉዳይ ሚኒስትር አህመድ መሀመድ ባደረጉት ከፍተኛ የተማፅኖ ጥሪ መሰረት የአፍሪካ አንድነት ድርጅት 200.000 ዶላር ለእርዳታ አገልግሎት እንዲውል መመደብ አለበት ሲሉ ጥያቄ አቅርበዋል። በሁለቱ አገሮች መሃል በተፈጠረው ጦርነት ስደትን የመረጡ ኤርትራውያንን ለመርዳት ጥረቴን ቀጥያለሁ የሚለው ዩ.ኤን.ኤች. ሲ .አር ባለፉት ሶስት ሳምንታት ሱዳን ከገቡ ኤርትራውያን መሀል 41 ሺህ የሚጤጉ የጥገኝነት ጥያቄ በማቅረባቸው መመዝገባቸውን አስረድቶ ሌሎች 150 ሺህ ኤርትራውያን ከሱዳን ጋር በሚያዋስኑ በረሃዎች መበታተናቸውን ገልጿል።</p>

<p>ይሁንና እነዚህ ኤርትራውያን ወሃቸውንና ምግባቸውን ሲጨርሱ ሱዳን ይገባሉ የሚል ፍራቻ እንዳለ ድርጅቱ አስረድቷል። ባለፉት 24 ሰዓታቶች ብቻ ከልዩ ልዩ ከተሞች 10.000 ኤርትራውያን ሱዳን ገብተዋል የሚሉ ዜና ምንጮች ለነዚሁ ኤርትራውያን የእርዳታ እህል በፍጥነት ያስፈልጋል ብለዋል። ከዓለም የስደተኞች ጉዳይ ኮሚሽን ጽ/ቤቶች የሚወጡ ዘገባዎች እንደሚያረጋግጡት ከሆነ ወደሱዳን ከገቡ ኤርትራውያን መሀል በምግብ እጦት የተሰቃዩ ኤርትራውያን ህይወታቸውን እያጡ ነው።</p>


<p class="align-center"><a href="/Gazettas/Goh/info/Goh.sera.html">ከጎሕ ግንቦት 26ቀን 1992</a></p>

</body>
</html>	
