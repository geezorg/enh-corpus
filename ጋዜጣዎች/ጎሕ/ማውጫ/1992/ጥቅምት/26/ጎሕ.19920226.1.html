<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ የውጭ ጉዳይ ሚኒስትር ለሁለተኛ ጊዜ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሻዕቢያ የውጭ ጉዳይ ሚኒስትር ለሁለተኛ ጊዜ መግለጫ አወጣ</h1>


<p>የኤርትራ የውጭ ጉዳይ ሚኒስቴር በዚህ ሳምንት ለሁለተኛ ጊዜ ማለትም በኖቬምበር 5 ቀን 1999 ያወጣውን መግለጫ ሙሉ ቃል የሻዕቢያ ሬድዮ የእንግሊዘኛው አገልግሎት በትላንት ምሽት ፕሮግራሙ አስደምጧል።</p>

<p>ወደነበረበው ይዞታ መመለስ ማለት የቅኝ አገዛዝ መርህዎቹን መፃረር ማለት ነው» በማለት የኤርትራ የውጭ ጉዳይ ሚኒስቴር ባወጣው መግለጫ ላይ አብራርቷል።</p>

<p>«ለኢትዮ ኤርትራ ጦርነት እልባት ለመስጠት አአድ ያቀረበውን የሰላም ዕቅድ ችላ በማለት የኢትዮጵያ መንግሥት በቃላት ጦርነት የዓለም ሕዝብን አመለካከት ለማዛባት ጥረት በማድረግ ላይ ነው። የኢትዮጵያ ባለስልጣኖች ይህንን የማስመሰል መግለጫቸውን በተደጋጋሚ ሲሰጡ የሚደመጡት ኤርትራን ወራሪ ኃይል አድርገው በመፈረጅ ነው። ይህ ግን ከሃቅ የራቀ ነው። ኢትዮጵያ የድንበር ግጭቱን በመቀስቀስ ቅድሚያውን ለመያዟ በርካታ ምክንያቶችን ማቅረብ ይቻላል። 1ኛ ደቡባዊ ኤርትራ ክፍልን ከሌላው የሃገሪቱ ክፍል ለመገንጠል ያለውን ዓላማ ለማሳካት በ1997 አሽሙርባጋን በኃይል ወርሮ መያዙ፣ 2ኛ በጥቅምት ወር 1997 ኢትዮጵያና ኤርትራ የሚዋሰኑበት ድንበርን በማስመልከት የቅኝ ገዢዎችን መርህ በመጣስ የራሱን ሕገወጥ የድንበር ክልል ማውጣቱ የደቡብ ኤርትራውያንን ነዋሪዎች ሕልውና የተጋፋና በቅኝ አገዛዝ ወቅት የነበሩት ድንበሮች መለወጥ አይችልም የሚለው ኢንተርናሽናል ስምምነት የጣሰ ተግባር ነው። 3ኛ በባድመ ክልልና አካባቢው ግዙፍ የመከላከያ ኃይልን በማስፈር የኤርትራ ግዛቶችን ለመቆጣጠር ሰፊ ዝግጅት ሲያደርግ ከመቆየቱም በላይ አንዳንድ የኤርትራ ይዞታ የሆኑ መንደሮችን በግዛቱ ውስጥ መደባለቁ ዋና ዋናዎቹ ናቸው።» ብሏል።</p>

<p>በመቀጠልም «ይሁንና የኢትዮጵያ መንግሥት ራሱን ተበዳይ በማድረግ በቅኝ አገዛዝ ወቅት በነበረው የሁለቱ አገሮች ድንበር ላይ በመመርኮዝ አአድ የጀመረውን የሰላም ጥረት የተሳካ እንዳይሆን እየተሯሯጠ ይገኛል። የሰላሙ ዕቅድ እስካሁን የተጓተተበት ዋነኛ ምክንያትም ያለው በዚህ ነጥብ ላይ ነው። ኤርትራ በተደጋጋሚ ለመግለፅ እንደሞከረችው ወደነበሩበት ቦታ መመለስ ማለት የቅኝ አገዛዝ መርሆዎችን ማክበር አለበት ማለት ነው። የአፍሪካ አንድነት ድርጅት በሰላም አቋሙ ላይ በቀዳሚነት ያሰፈረው ነጥብም ዓለምአቀፍ ታዛቢዎች በተገኙበት ሁለቱ ኃይሎች በፊት ወደነበሩበት ይዞታ እንዲመለሱ ያለው በቅኝ ግዛት ወቅት የነበረው ድንበር ትክክለኛነትን አምኖበት ነው።» በማለት መግለጫውን አጠቃሏል።</p>

<p>ይህ መግለጫ የኤርትራው ፕሬዝዳንት ኢሳያስ አፈወርቂ አስፈላጊ ከሆነ ከአወዛጋቢዎቹ ቦታዎች ለመልቀቅ ፈቃደኛ ነው ብለው የሰጡትን መግለጫ የሚቃረን ነው።</p>


<p class="align-center"><a href="/Gazettas/Goh/info/Goh.sera.html">ከጎሕ ጥቅምት 26 ቀን 1992</a></p>

</body>
</html>	
