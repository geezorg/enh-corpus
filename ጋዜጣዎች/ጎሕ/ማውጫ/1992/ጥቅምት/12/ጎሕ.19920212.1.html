<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ኤርትራውያንን ካላቆመች እርምጃ እንወስዳለን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ ኤርትራውያንን ካላቆመች እርምጃ እንወስዳለን»</h1>

<p class="align-right">ወ/ጉ ሚኒስትር ኃይሌ ወ/ተንሳይ</p>


<p>ከትላንት በስቲያ ምሽት ወደ ኤርትራ 1300 የሚሆኑ ኤርትራዊ ትውልድ ያላቸው ዜጐች አደገኛ በሆነ የጦር ግንባር በኩል ሊባረሩ እንደሆነ የኤርትራ የውጭ ጉዳይ ሚኒስትር በትላንትናው ዕለት ገለፁ።</p>

<p>የውጭ ጉዳይ ሚኒስትሩ አቶ ኃይሌ ወ/ተንሳይ እንዳስታወቁት የኢትዮጵያ መንግሥት እነዚህን ኤርትራውያን በቡሬ ግንባር በኩል እንደሚያባርራቸው የዓለም ቀይ መስቀል ድርጅት እንደጠቆማቸው ገልፀዋል። እርምጃውን በመቃወም መግለጫ የሰጡት የውጭ ጉዳይ ሚኒስትሩ የኢትዮጵያ መንግስት ከኢትዮጵያ የሚባረሩትን ኤርትራውያን በአውሮፕላን ለማመላለስ በቀይ መስቀል በኩል ሁኔታዎች እየተመቻቹ ነበር ብለዋል።</p>

<p>ለ6 ወራት ታግደው የቆዩትን ዜጐቼን በአሁኑ ወቅት የኢትዮጵያ መንግሥት ለማባረር የፈለገበት ምክንያት በጥርጣሬ መታየት አለበት በማለት ተቃውሞአቸውን ያሰሙት ኃይሌ ወ/ተንሳይ ሁኔታው መጣራት አለበት በማለት አስታውቀዋል። ይህንን የኤርትራውያንን የማባረር ተግባር ለመግታት ዓለምአቀፉን ሕብረተሰብ የተማፀኑት ኃይሌ ወ/ተንሳይ ከዚህ በኋላ ኤርትራውያኑን ለማባረር ሲባል በዜጐቹ ላይ ለሚደርሰው ማናቸውም ዓይነት የሰብዓዊ መብት ረገጣ በቸልታ እንደማይመለከተውና የኤርትራ መንግሥት እርምጃ ለመውሰድ የሚገደድ መሆኑን ማስጠንቀቂያ ሰጥተዋል። በውጭ ጉዳይ ሚኒስትሩ መግለጫ መሰረት እስካሁን ድረስ ኢትዮጵያ 63 ሺህ የሚሆኑ ኤርትራውያንን አደገኛ በሆኑ የጦር ግንባሮች በኩል አባሯቸዋል ሲሉም ገልፀዋል።</p>

<p>ይህ በእንዲህ እንዳለም በተባበሩት መንግሥታት የሰብዓዊ መብቶች ጉዳይ ረዳት ዋና ፀሐፊ በሚስተር ሰርጊዮ ሴራዲሚሌሎ የተመራ ቡድን ወደ ኤርትራ ለመጓዝ ከኢትዮጵያ የተፈናቀሉ ኤርትራውያንን መጐብኘቱንና ከከፍተኛ የኤርትራ መንግሥት ባለሥልጣናት ጋር መነጋገራቸው ታውቋል። ከተባበሩት መንግሥታት የሰብዓዊ መብት ጉዳይ አባላት ሌላ የአውሮፓ ሕብረት የልዑካን ቡድኖች እነዚሁኑ የተፈናቀሉ ኤርትራውያንን የጐበኙ መሆኑ ታውቋል።</p>

<p>ይህ በዚህ እንዳለ በሻዕቢያ ሰራዊት በከፊል በተያዙት የኢትዮጵያ ግዛቶች ውስጥ ምርጫዎችን ለማካሄድ ሕወሓት እጩ ተወዳዳሪዎችን ማዘጋጀቱን የሕወሓት የፕሮፓጋንዳ ክፍል ኃላፊ አስታወቁ።</p>

<p>ሕወሓትን በመወከል ስለቀጣዩ ምርጫ መግለጫ የሰጡት አቶ ሃሰን ሽፋ እንዳስታወቁት ሕወሓት በከፊል በኤርትራ መንግሥት ሥር ባሉ እንደ ኢሮብና ዛላንበሳ ለመሳሰሉት ከተሞች ሕወሓትን በመወከል ለምርጫ ማዘጋጀቱን ገልጸዋል። አቶ ሃሰን ሽፋ በግንቦር ወር በሚካሄደው ሃገር አቀፍ ምርጫ 190 እጩዎችን አዘጋጅቷል ብለው ሕወሓት ሃገራዊ ኃላፊነቱን ለመወጣት ባለው እምነት ብቃት ያላቸው እጩዎች እንዳሰናዳም ተናግረዋል።</p>

<p>ከ190ዎቹ እጩ ተወዳዳሪዎች መካከል 38ቱ ለሕዝብ ተወካዮች ምክር ቤት 152 ደግሞ ለክልል ምክር ቤት ይወዳደራሉ ተብሏል። ከቀረቡት እጩ ተወዳዳሪዎች ውስጥ ከ30-35 ፐርሰንት የሚሆኑት ሴቶች እንደሆኑ አቶ ሀሰን ሽፋ አስታውቀዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥቅምት 12 ቀን 1992</a></p>

</body>
</html>	
