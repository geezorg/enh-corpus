<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመድ በጦርነቱ ሳቢያ ስለተፈናቀሉ ኢትዮጵያውያን መግለጫ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተመድ በጦርነቱ ሳቢያ ስለተፈናቀሉ ኢትዮጵያውያን መግለጫ ሰጠ</h1>


<p>በኢትዮ ኤርትራ ጦርነት ሳቢያ ከኤርትራ ተፈናቅለው በትግራይና በአፋር ክልሎች የተጠለሉ 350 ሺህ የሚጠጉ ዜጐችን ለማቋቋም እንዲሁም ለምግብና ለመጠለያ ከ250.000.000 (ከሁለት መቶ ሃምሣ ሚሊዮን) ብር በላይ እንደሚያስፈልግ የተባበሩት መንግሥታት ድርጅት አስታወቀ።</p>

<p>በኢትዮ ኤርትራ ወቅታዊ ጉዳዮች በተለይም ከኤርትራ ስለተፈናቀሉት ኢትዮጵያውያን መግለጫ የሰጡት የተመድ ቃል አቀባይ ፍሬድሪክ ሃርደን ኢትዮጵያውያን ተፈናቃዮች ለመታደግ ከ304 ሚልዮን ዶላር በላይ እንደሚያስፈልግ ገልፀዋል።</p>

<p>ቃል አቀባዩን ጠቅሶ ኤ.ኤፍ.ፒ እንዳመለከተው ይህ ገንዘብ በትግራይና በአፋር ክልል የተጠለሉትን ተፈናቃዮች ብቻ ለመታደግ ይሆናል ተብሎ የታሰበ ሲሆን ከሁለቱ ክልሎች ውጭ የተፈናቀሉትን እንደማይመለከት ተጠቁሟል።</p>

<p>ይህ በእንዲህ እንዳለ በሁለቱ ሀገሮች መካከል ሲካሄድ የነበረው ጦርነት ያቆመ መሆኑ ቢታወቅም ከቅርብ ጊዜ ወዲህ በኢትዮጵያና በኤርትራ መካከል እየጋለ የመጣው የቃላት እሰጥ አገባ ወደጦርነት ይሸጋገራል የሚል ስጋት በመኖሩ ሌሎች ተፈናቃዮችን ያበረክታል ተብሎ ተሰግቷል።</p>

<p>ሰሞኑን ደግሞ በርካታ ኢትዮጵያውያን ከኤርትራ በገፍ እየተባረሩ በመሆኑ ኢትዮጵያ ዜጐቿን ተቀብላ ለማቋቋም በቢሊዮን የሚቆጠር ብር እንደሚያስፈልጋት ከተመድ ባለሥልጣኖች እየተነገረ ነው። አሁን ባለው የኢትዮጵያ ኢኮኖሚ ቀድሞ ከኤርትራ በግፍ የተባረሩትን ጨምሮ ጦርነቱ ባስከተለው ጉዳት የተፈናቀሉ ኢይቶጵያውያንን ለመታደግ ኢትዮጵያ ያላት አቅም ውስን በመሆኑ ሁኔታው አሳሳቢ እንደሆነም ጉዳዩን በቅርብ እየተከታተሉ ያሉ ዓለም አቀፍ ድርጅቶች ሰራተኞች እያስታወቁ ናቸው።</p>

<p>ተመድ እንዳስታወቀው በአሁኑ ጊዜ ያስፈለገው የገንዘብ መጠን በአፋርና በትግራይ ክልል ያሉ ተፈናቃዮችን ብቻ የሚመለከት መሆኑ የተገለፀው በአካባቢው ከቀረበለት መረጃ እንደሆነ ገልፆ እነዚህ ተፈናቃዮች ኑራቸውን ለማሸነፍ ምንም ዓይነት አቅም የሌላቸው እንደሆኑ ተመልክቷል።</p>

<p>ከዚህ ዜና ጋር በተያያዘ በኢትዮጵያና በኤርትራ መካከል የተደረገው ጦርነት ያስከተለውን ጉዳይ የሚቃኙ የአሜሪካ ልዑካን በቅርቡ ወደኢትዮጵያ በመምጣት መረጃዎችን ሰብስበው የተመለሱ ሲሆን ጦርነቱ በሁለቱ ሃገሮች ላይ ያስከተለውን ከፍተኛ ኢኮኖሚያዊ ውድመት በአኃዝ ይፋ ያደርጋሉ ተብሎ ይጠበቃል።</p>


<p class="align-center"><a href="/Gazettas/Goh/info/Goh.sera.html">ከጎሕ ነሐሴ 27 ቀን 1992</a></p>

</body>
</html>	
