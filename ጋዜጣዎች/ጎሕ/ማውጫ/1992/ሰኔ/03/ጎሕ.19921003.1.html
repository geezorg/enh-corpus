<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ መልሶ ማጥቃት ጀመረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ መልሶ ማጥቃት ጀመረች</h1>


<p>ላለፉት አስር ቀናት በተደጋጋሚ ትንኮሳ ሲፈፅም የቆየውን ለማቆም የመከላከያ ኃይላችን በተሰነይና በጋሉጅ አካባቢ በሚገኝ የጠላት ጦር ላይ ከትናንት ጀምሮ ከፍተኛ የሆነ የመልሶ ማጥቃት እርምጃ በመውሰድ የጠላትን ጦር በማደባየት ላይ እንደሚገኝ የኢትዮጵያ መንግሥት ቃል አቀባይ ጽ/ቤት ገለፀ። በተጨማሪም ከትናንት ወዲያ ለሊት ጀምሮ በቡሬ ግንባር በኩልም በተደጋጋሚ ወታደራዊ ትንኮሳ በማድረግ ላይ የሚገኘው የጠላት ጦር ላይ የኢትዮጵያ የመከላከያ ሠራዊት ከፍተኛ ጉዳት በማድረስ ላይ እንደሚገኝ ገልጿል።</p>

<p>የቃል አቀባይ ጽ/ቤቱ መግለጫ አክሎ እንደገለፀውም በትናትናው ዕለት የጠላት ጦር በሰንዓፈ እና በእምቦሰይራ እንዲሁ ጥቃት መፈፀም መጀመሩን አስታውቆ ይህንኑ ኃይልም የመከላከያ ኃይላችን በመመከት ላይ እንደሚገኝ ተመልክቷል።</p>

<p>እጅግ ከባድና አስቸጋሪ ውጊያ እየተካሄደ ያለው በጣም አስቸጋሪ በረሀ በሆነው የአሰብ ግንባር መሆኑን ዓለም አቀፍ የዘገባ አውታሮች እያረጋገጡ ናቸው። ሜዳማና በረሐማ በሆነው በዚሁ ግንባር እየተካሄደ ያለው ውጊያ ከባድ ጉዳት ማስከተሉን ይናገራሉ።</p>

<p>አንዳንድ የዜና ምንጮች የኃይል የበላይነት ያለው የኢትዮጵያ ጦር ሠራዊት እየተካሄደ ባለው ጦርነት ጠላትን ወደኋላ ለመግፋት መቻሉን ያስረዳሉ። ውጊያው ከአሰብ ከተማ ከ10 እስከ 12 ኪ.ሜ ያህል ርቆ እንደሚገኝ ተገልጿል።</p>

<p>ዓለም አቀፍ ምንጮች በግንባሩ እየተካሄደ ባለው ውጊያ ኢትዮጵያ የበላይነቱን ጨብጣለች ሲሉ ማረጋገጫ ሰጥተዋል። የኢትዮጵያ መንግስትም በበኩሉ የመጣብኝን ጠላት ሠራዊቴ በበቂ ሁኔታ እየመከተ ነው ከማለቱ ውጪ የኤርትራ ጦር በሰላም ለቆት ከወጣው የባዳ ቡሬ መሬት ተጨማሪ ቦታ መያዙን የሰጠው ማረጋገጫ የለም።</p>

<p>የኢትዮጵያ ሠራዊት ከተማዋን ሙሉ በሙሉ ይቆጣጠራል አሊያም ባለፈው ሳምንት ካደረሰው የአየር ጥቃት ተጨማሪ ጥቃት ያደርሳል ብለው የሰጉ የአሰብ ነዋሪዎች በትናንሽ ጀልባ በመሆን ወደየመን የሚያደርጉትን ስደት መቀጠላቸውን ብዙዎች ያብራራሉ። እነዚሁ ኤርትራውያን በብዛት በመሆን የሚሳፈሩበት ጀልባ ይዘቱ አነስተኛ በመሆኑ አደጋ ይደርስባቸዋል የሚል ስጋት አሳድሯል።</p>

<p>በተያይዘ ዜና የኤርትራ መንግስት ቃል አቀባይ አቶ የማነ ገ/መስቀል ከቻናል አፍሪካ ሬዲዮ ጋር ባደረጉት አጠር ያለ ቃለምልልስ «በፍላጐታችን ጦር ሰራዊታችንን እያወጣን ባለበት ወቅት ነው ጥቃት የከፈቱብን። አወዛጋቢው አካባቢ 21 ኪ.ሜትር ነበር። እኛ ላለፈው ሁለት ዓመት እዛው ነበርን። በፍቃደኝነት ቦታውን ለቀን ስንወጣ 37 ኪ.ሜትር ነው ወደኋላ ያፈገፈግነው ጦርነቱ እየተካሄደ ያለው በዚሁ ዙሪያ ነው» ሲሉ አስረድተዋል።</p>

<p>ትላንት ማምሻውን የተላለፈው የቢቢሲ ሬዲዮ የፎከስ ኦን አፍሪካ በበኩሉ በአሰብ ወደብ አቅራቢያ የሚካሄደውን ውጊያ ተጠናክሮ መቀጠሉን አስታውቋል። አሰብ የሚገኘው አሌክስ ላስት በስልክ ባደረገው ውይይት እንዳስታወቀው ከሆነ ከአሰብ አየር ማረፊያ ሆኖ እንደተከታተለው የኢትዮጵያ ከባድ መሳሪያ ጥይቶች የኤርትራውያንን ሠራዊት ቦታ እየደበደበ መሆኑን አረጋግጧል።</p>

<p>«እየተካሄደ ባለው ከባድ ውጊያ የኢትዮጵያ ጦር ሰራዊት በሄሊኮፕተሮችና በተዋጊ አውሮፕላኖች በመደገፍ ማጥቃት እየሰነዘሩ ነው» የሚለው አሌክስ ላስት ውጊያው ከአሰብ ወደብ 40 ኪ.ሜ ርቆ እየተካሄደ መሆኑን አረጋግጦ በጦር ግንባር የተመቱ ቁስለኞች በሜዳ ላይ ሕክምና ሲሰጣቸው ማየቱንና የባሰባቸው ደግሞ ለበለጠ ሕክምና ወደአስመራ ከተማ ሲወሰዱ እንዳየ አስታውቋል።</p>

<p>ይህ በእንዲህ እንዳለ ሐሙስ ምሽት የተላለፈው የሬዲዮ አምዱርማን በበኩሉ ሱና የተባለውን የሱዳንን የዜና አገልግሎት ጠቅሶ ባሰራጨው ዘገባው የኤርትራ ጦር ሰራዊት ባሬንቱን ከተቆጣጠረ በኋላ ቁጥራቸው ከፍ ያለ የከተማው ነዋሪዎች ወደሱዳን መግባታቸውን አስታውቋል። የዜናው አገልግሎት ያነጋገራቸው የባሬንቱ ነዋሪዎች የኤርትራ ጦሮ ከተማውን መቆጣጠሩ ባሳደረባቸው ጥርጣሬ መሸሻቸውን በመግለፅ ኢትዮጵያውያኑ ከተማውን በሰላም ለቀው ከወጡ በኋላ የኤርትራ ወታደሮች ሆን ብለው በከተማዋ ላይ የርቀት ድብደባ ማድረጋቸውንና ውድመት ማድረሳቸውን አይተናል ሲሉ ማረጋገጣቸውን የዜና ዘገባው አስረድቷል።</p>

<p>ዘግይቶ በደረሰን ዜና መሰረት ላለፉት 11 ቀናት በአልጀርስ ላይ ሲካሄድ የነበረው የሰላም ውይይት ላይ ቀርቦ የነበረው አጀንዳ ላይ የሰላም አስከባሪ ኃይል አወዛጋቢ ቦታዎችን እንዲቆጣጠር የሚፈቅደውን የሰላም ሰነድ ኤርትራ እንደምትቀበለው ስታስታውቅ ኢትዮጵያ እስካሁን ምንም ምላሽ አለመስጠቷ ተገልጿል።</p>


<p class="align-center"><a href="/Gazettas/Goh/info/Goh.sera.html">ከጎሕ ሰኔ 3 ቀን 1992</a></p>

</body>
</html>	
