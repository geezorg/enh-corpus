<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራና ሱዳን ወደጦርነት እያመሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራና ሱዳን ወደጦርነት እያመሩ ነው</h1>


<p>ከኢትዮ ኤርትራ የድንበር ውዝግብ በኋላ ተሻሽሎ የነበረው የሱዳንና የኤርትራ ግንኙነት በድጋሚ ወደጦር መማዘዝ መድረሱን ዓለም አቀፍ የብዙሃን መገናኛ ገልጠዋል። ሁለቱ አገሮች በድንበሮቻቸው አካባቢ ከፍተኛ ጦርነት ሊያስከስት ወደሚችል አደጋ እያመሩ በሚገኝበት በአሁኑ ወቅት በሱዳን ውስጥ የሚገኙና የኢትዮጵያ ሰራዊትን ጥቃት ሸሽተው ወደሱዳን የገቡትን ኤርትራውያንን ወታደሮች ጉዳይ አስመልክቶ ችግር ይፈጠራል የሚል ስጋት መኖሩ ታውቋል።</p>

<p>ቢቢሲ ባስተላለፈው ዘገባ በሱዳንና በኤርትራ መሃል ተሻሽሎ የነበረው የሁለቱ አገሮች የጋራ ድንበር አካባቢ የሱዳን ጦር ሰራዊትና የአማፅያኑ ወታደሮች ለሳምንታት ያህል ከፍተኛ ውጊያ ካደረጉ በኋላ የክልሉ አስተዳዳሪ ከአማፅያኑ ጋር ባካሄደው ውጊያ ውስጥ የኤርትራ ወታደሮች መሳተፋቸውን ማረጋገጫ ይዣለሁ ሲል አስታውቋል።</p>

<p>የሱዳን መንግስት ጨምሮ እንዳረጋገጠው ከሆነ ሱዳን ከኢትዮጵያ ጋር የጠበቀ የወዳጅነት ትብብር በማሳየቱ ይ እተነሳ የኤርትራ መንግስት ከኤንዲኤ ሰራዊት ጋር በመሆን ወታደራቸውን ጥቃት ለመክፈት እንደቻለ አስታውቀዋል። የቢቢሲ ዘጋቢ አህፍረድ ታባህ ከካርቱም የሚከተለውን ዘገባ አስተላልፏል።</p>

<p>እንደከሰላ ከተማ ገዚ ኢብራሂም መሐመድ ኢሃሚድ አባባል ከሆነ አገሪቱ ከኤርትራ ጋር በሚዋስኑ ድንበሮችና በተለይም የከሰላ ከተማ በኤርትራ ጦር ሰራዊት ዒላማ ውስጥ ገብታ እየተደበደበች ነው ሲሉ አረጋግጠዋል። ኤርትራ ከደቡብ ሱዳን አማፅያን ጋር በመሆን ከፍተኛ ወታደራዊ ኃይል በማቋቋም ድምራህጋዳሚየህ እና ራሳይ በተባሉ አካባቢዎች ላይ ከባድ ጥቃት ከፍተዋል።</p>

<p>የጥቃቱ ከፍተኛ ዓላማ ከፖርት ሱዳን የሚመጣውን መንገድ ለመቁረጥ መሆኑን ያረጋገጡት አገረ ገዢው መንገዱ ሱዳን ለወጪና ለገቢ ንግድ ቁልፍ እንቅስቃሴ የምታካሂድበት መሆኑን ይህንን በወታደራዊ ድል ለመያዝ ሲባል ኤርትራም ተባባሪ ሆና እንደተገኘች አረጋግጠዋል። ኢብራሂም መሀመድ ሀሚድ ጨምረው እንዳረጋገጡት ከሶስት ሳምንት አስቀድሞ የኤርትራ ወታደሮች ከደቡብ ሱዳን አማፅያን ጋራ በመተባበር በአካባቢው ጥቃት መፈፀማቸውን በመግለፅ ይህ ሁኔታ በኢትዮጵያ የደረሰውን ሽንፈት ለማካካስ የተደረገ መሆኑን ተናግረዋል።</p>

<p>ከሶስት ሳምንት አስቀድሞ በተካሄእው ውጊያ የተማረኩ የደቡብ ሱዳን አማፅያን በጦርነት ላይ ኤርትራ ከፍተኛ ሚና በመጫወት ጦር ሰራዊቷን ማሰለፏንና ወታደራዊ መሳሪያ የሰጠች መሆኑን አጋልጠዋል። የሱዳን መንግሥት ባወጣው በዚሁ መግለጫ ላይ ጨምሮ እንዳስታወቀው ኤርትራ ከአማፅያኑ ጋር በመሆን በደቡብ ሱዳን በሚገኝና ታዳህ ተብሎ በሚጠራ ቦታ ሰራዊቷን አሰልፋ ተዋግታለች።</p>

<p>«የኤርትራ መካናይዝድ ክ/ጦር ከአማፅያኑ ጋር በመሆን ታንኮችና ከባድ መሳሪያዎችን በመጠቀም በቢላብደላና በአቅራቢያው በሚግኝ መንደር በመሆን የከሰላን ከተማ እየደበደበ ነው» ሲል የገለፀው የሱዳን መንግሥት «ጥቃቱ ባስቸኳይ ካልቆመ ሁለቱ አገሮች ወደጦርነት ሊያመሩ እንደሚችሉ» አስታውቀዋል።</p>

<p>«የኤርትራ መንግሥት ይህንን ጥቃት ለመክፈት ያነሳሳው በቅርቡ በተደረገው ውጊያ የሱዳን መንግሥት የኢትዮጵያን ወታደሮች ረድቷል በሚል ሰበበ ነው» ሲል ያረጋገጡት የከሰላ ገዢ በየአካባቢው በተደረጉ ውጊያዎች ቁጥራቸው ከፍተኛ የሆነ የኤርትራ ወታደሮች መማረካቸውንና አለም አቀፉ ህብረተሰብ ይህንን በማየት ሊያረጋግጥ እንደሚችል ገልፀዋል።</p>

<p>በሌላ ዜናው ከኢትዮጵያ ጋር በተደረገው ውጊያ ጦርነቱን ሸሽተው ሱዳን የገቡ የኤርትራ ወታደሮችን ወደአገራቸው ለመመለስ ጥረት ተደርጐ የነበረ ቢሆንም ይህ ግጭት በመፈጠሩ ሱዳን ወታደሮቹን ወደመሀል አገር በመውሰድ በመጠለያ ካምፕ ያጐረቻቸው መሆኑ ታውቋል።</p>

<p>ኢንዲያን ኦሽን ኒውስሌተር በኤርትራ ላይ በደ3ረሰው ወታደራዊ ሽንፈት የትነሳ የጦር ሰራዊቱ ሞራል በመውደቁና ሕዝቡም በመበሳጨቱ የአመፅና የመፍንቅለ መንግሥት ስጋት እየተጠናከረ መምጣቱን ከገለፀ በኋላ ኤርትራ በሱዳን ላይ ይህንን ወታደራዊ ጥቃት በመሰንዘር ሶስት ከተሞችን ለመቆጣጠር የቻለችው በመሀል ከተማ የሚነሳውን ተቃውሞ ለመከላከል እንደሆነ ተገምቷል።</p>

<p>በፕሬዝዳንቱ አልበሽር የሚመራው የአገሪቱ ም/ቤት ኤርትራ ለፈፀመችው ትንኮሳ መልስ ለመስጠት ጦር ሰራዊቱን በማስተባበር ላይ መሆኑን ያስታወቀው ይኼው ዜና ሱዳን ሰኞ ዕለት ከኤርትራ ጋር ለመዋጋት ክተት ማወጇን አብራርቷል።</p>

<p>ሐሙስ ምሽት የተላለፈው የሱዳን ሬዲዮ በበኩሉ በእንግሊዘኛ ቋንቋ ባቀረበው የዜና ዘገባው እንዳስታወቀው «ከኢትዮጵያ ጋር በተካሄደው ውጊያ ሸሽተው ወደሱዳን የገቡ የኤርትራ ወታደሮች ከከሰላ ከተማ ተነስተው ወደማዕከላዊ ሱዳን እንዲያመሩ መደረጉንና የሁለቱ አገሮች ግጭት በሰላም ካልተፈታ በስተቀር ለኤርትራ የማትሰጥ መሆኑን ሱዳን አስታውቃለች» ሲል ገልጿል።</p>

<p>ዘግይቶ በደረሰን ዜና መሰረት ለሁለት ዓመት ከኢትዮጵያ ጋር በተካሄደው ውጊያ ከጥቅም ውጪ ሆኖ የነበረው የኤርትራ አየር ኃይል በሰሜን ከሰላ አካባቢ በሚገኝ አንድ መንደር ላይ የአየር ጥቃት መፈፀሙን ይኸው ሁምድርማን የተባለው የሱዳን ሬዲዮ ጣቢያ አስታውቋል።</p>

<p>ሁለት የኤርትራ ሚግ 29 ጄቶች ደቡብ ሱዳንን ደብድበው እንደተመለሱ ሐሙስ ምሽት ያስታወቀው የሱዳን ረዲዮ በአጭር ጊዜ ውስጥ የሁለቱ አገሮች ግንኙነት እንደኢትዮ ኤርትራ ሁሉ ወደከፍተኛ ጦርነት ሊሸጋገር እንደሚችል ፍንጮች እየታዩ ነው በማለት ገልጾ ጄቶቹ ባደረሱት በዚሁ ጥቃት በመንደሯ ይኖሩ የነበሩ ሰላማዊ ዜጐች መሞታቸውም ጨምሮ ገልጿል።</p>


<p class="align-center"><a href="/Gazettas/Goh/info/Goh.sera.html">ከጎሕ ሐምሌ 15 ቀን 1992</a></p>

</body>
</html>	
