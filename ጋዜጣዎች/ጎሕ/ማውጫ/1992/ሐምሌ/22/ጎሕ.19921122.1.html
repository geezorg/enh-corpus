<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ክረምቱ እርዳታውን በማጓጓዙ ሂደት ላይ እንቅፋት እየፈጠረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ክረምቱ እርዳታውን በማጓጓዙ ሂደት ላይ እንቅፋት እየፈጠረ ነው</h1>


<p>በኢትዮጵያ ውስጥ የተፈጠረው የረሀብ አደጋ መላውን የአገሪቱን ክፍል በማዳረሱ የእርዳታ አሰጣጡን ሂደት አስቸጋሪ ማድረጉ ታወቀ። ከዚሁ ባሻገር በየአቅጣጫው የእርዳታ እህል አልተዳረሰም የሚሉ ስሞታዎች እየተደመጡ በሚገኙበት በአሁኑ ወቅት ክረምቱ በማጓጓዙ ሂደት ላይ አስቸጋሪ ሁኔታ መፍጠሩ ተገልጿል።</p>

<p>ከተለያዩ ክፍሎች መካከል በአማራ፣ በኦሮሞና በትግራይ የሚገኙት የተረጂዎቹ ቁጥር ከፍተኛ ከመሆኑ ጋር ክረምቱ እርዳታውን ለረሀብተኛው ለማድረስ ሌላ እንቅፋት በመሆኑ ከፍተኛ ስጋት አሳድሯል። ቀደም ሲል በእነዚሁ አካባቢዎች ክረምቱ ከመግባቱ በፊት እስከ ሰኔ 10 ቀን ድረስ ረሀብተኛው መንደር ድረስ የእርዳታውን እህል ለማድረስ እቅድ ወጥቶ የነበረ ቢሆንም በደረሰው እክል የተነሳ እቅዱ ግቡን ሳይመታ በመቅረቱ ችግሩ ሊባባስ መቻሉ ተብራርቷል። በሰሜን ጎንደር ዞን በደባርቅ ወረዳ ዘጠና አምስት መኪናዎች መንገድ ላይ ባጋጠማቸው ጭቃ ተውጠው የእርዳታ እህሉን እንደጫኑ መቆማቸው ታውቋል። ይህ የእርዳታ እህል ይጓጓዝ የነበረው በዳንኦ፣ ሞራና በይርዳ ወረዳ ለሚገኙ 90 ሺህ ለሚጠጉ ተረጂዎች ሲሆን አካባቢው ከደባርቅ ከተማ 60 ኪ/ሜትር ያህል ርቆ የሚገኝ በመሆኑ ችግሩን አባብሶታል። ይሁንና መኪናዎቹን ከጭቃው የማላቀቅና መንገዱን የማስተካከሉ ተግባር እየተካሄደ ከመሆኑ ባሻገር የእርዳታ እህሉን ወደአነስተኛ መኪና በመገልበጥ ወደተፈለገው ቦታ ለማጓጓዝ እንቅስቃሴ ተጀምሯል።</p>

<p>በሰሜን ኢትዮጵያ በተከሰተው የርሀብ አደጋ እስካሁን በሰውና በከብቶች ላይ የሞት አደጋ መድረሱ በይፋ አይታወቅ እንጅ በተለይ በጐንደር የሚታየው ሁኔታ እየተባባሰ በመጣቱ ወደፊት በሰው ሕይወት ላይ አደጋ ሊያስከትል እንደሚችል ስጋት አሳድሯል። በተያያዘ ዜና በጋምቤላ ክልል የእርዳታ እህል የጫኑ ጀልባዎች ወንዝ ውስጥ በመስጠማቸው በውስጣቸው የአኮቦ የምክር ቤት አባላትና የአደጋ መከላከልና ዝግጁነት ኮሚሽን ሰራተኞችን ጨምሮ ሃያ የሚጠጉ ሰዎች በጀልባዋ የነበሩ ቢሆንም በተፈጠረው አደጋ የጀልባዋ ካፒቴን ሲሞቱ የእርዳታ ውህል በሙሉ ከጥቅም ውጭ ሆኗል።</p>

<p>በሌላ በኩል «የእርዳታው እህል እየተመዘበረ ነው» ሲሉ ተረጂዎች አቤቱታ እያሰሙ መሆኑ ተገልጧል። ምዝበራው በደቡብና በሱማሌ ክልል መጠናከሩን ያስረዳው ይኼው የዜና ምንጭ እርዳታ ለጋሾችን የሚለግሱት እህል በተገቢው መንገድ ከተፈለገው አካባቢ የማድረሱ ሁኔታ ችግሮችን እንዳሉበትም አውስቷል።</p>


<p class="align-center"><a href="/Gazettas/Goh/info/Goh.sera.html">ከጎሕ ሐምሌ 22 ቀን 1992</a></p>

</body>
</html>	
