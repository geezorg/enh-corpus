<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መረብ ሳይሞላ ሰራዊታችን ክሳዲቃን ለቆ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መረብ ሳይሞላ ሰራዊታችን ክሳዲቃን ለቆ ወጣ</h1>


<p>የኢትዮጵያ ወታደሮች በቁጥጥራቸው ስር አድርገዋት ከነበረው አንዲት የኤርትራ ከተማ ለቀው መውጣታቸውን የቢቢሲ ሬዲዮ ባሰራጨው ዘገባ አስታወቀ። ማክሰኞ ዕለት የተላለፈው የፎከስ ኦን አፍሪካ በተባለው ፕሮግራሙ አስመራ የሚገኘው የሬዲዮው ዘጋቢ ባቀረበው ዘገባው እንዳስታወቀው ከሆነ የኢትዮጵያ ወታደሮች ከተማዋን ለቀው የወጡት ካለምንም ጦርነት በራሳቸው ፈቃድ መሆኑን አስታውቋል።</p>

<p>አስመራ የሚገኘው የቢቢሲ ዘጋቢ እንደገለፀው ወታደሮቹ የለቀቁት ከተማ ክሳዲቃ የምትባል አነስተኛ ከተማ ስትሆን ቦታዋ ከአስመራ ከተማ ወደኢትዮጵያ አክሱም በሚያስኬደው አውራ መንገድ ላይ በመረብ ወንዝ አካባቢ የምትገኝ ነች። የኢትዮጵያ ጦር ቀደም ሲል በኃይል ይዟት የነበረ ሲሆን አሁን ሙሉ በሙሉ ለቋት ወጥቷል። የኤርትራ ሰራዊትም ተመልሶ ይዟታል።</p>

<p>እንደአሌክስ ላስት ዘገባ የኢትዮጵያ ሠራዊት ከግንቦት 4 በኋላ በተካሄደው ውጊያ በቁጥጥሩ ስር ያደረጋች ይህች ከተማን ለቀዋት እንዲወጡ ከኢትዮጵያ መንግሥት በደረሳቸው ትዕዛዝ መሰረት ነው እስከድንበር አካባቢ የሚታየው መንገድ ተቆፋፍሯል። በተመሳሳይ ሁኔታ የልማት አውታሮችን አፈራርሰው የወሰዷቸው መሆኑ ነው የታወቀው።</p>

<p>አሌክስ ላስት ለምን የኢትዮጵያ ጦር ከተማዋን ለቆ እንደወጣ በሰጠው ማብራሪያ «ከኤርትራ መንግሥት በተሰጠኝ ማብራሪያ መሰረት ኢትዮጵያውያኑ ወደኋላ ያፈገፈጉት ስትራቴጂካዊ ጠቀሜታ ስለሚያገኙ ነው። የመረብ ወንዝ ለቀዋት ከወጡት ከተማ በስተጀርባ የሚገኝ ስለሆነ የክረምቱ ወቅት እየጠነከረ በመምጣቱና ወንዙ ሞልቶ ችግር ከመፈጠሩ በፊት የኢትዮጵያ ጦር አካባቢውን ለመልቀቅ እንደተገደደ ይናገራሉ። የኢትዮጵያ ወታደሮች በሌላ አወዛጋቢ በሆነ የኤርትራ መሬት ላይ ሰላም አስከባሪው ኃይል ቦታውን ካልተረከበ የኢትዮጵያ መንግሥት ለቆ እንደማይወጣ አስረድቷል» ብሏል።</p>

<p>በአንፃሩ የኢትዮጵያ መንግሥትም ሆነ ወታደራዊ ምንጮች ሠራዊቱ ክሳዲቃ የተባለችውን ከተማ ለቅቆ መውጣቱንም ሆነ በምን ምክንያት እንደወጣ ይኼንን ዜና እስካጠናከርንበት ሰዓት ድረስ የሰጡት ይፋዊ ማብራሪያ የለም።</p>

<p>ይህ ቤንዲህ እንዳለ የኢትዮ የኤርትራ የድንበር ውዝግብ አስመልክቶ በቶጎ ርዕሰ መዲና ሎሜ ውስጥ ሲካሄድ የሰነበተው 36ኛው የአአድ የመሪዎች ጉባዔ ረቡዕ ዕለት የተጠናቀቀ ሲሆን በዚህ ጉባዔ ላይ የቀድሞው የድርጅቱ ሊ/መንበር አብዱል አዚዝ ቡጠፍሊቃ ያቀረቡትን ሪፖርት አዳምጦ ተወያይቶበታል። እንደ አአድ ህግ ከሆነ ቀጣዩን ዓመት የሚመሩትን አዲስ የተመረጡት የአአድ ሊ/መንበር የቶጎው ፕሬዝዳንት ኢያዴማ ለቀጣይ ጊዜያታት በኢትዮ ኤርትራ የሚደረገውን የሰላም ጥረት እንዲመሩ ኃላፊነት ይሰጣቸው የነበረ ቢሆንም በስብሰባው ላይ ተገኝተው የነበሩት የኢትዮጵያ ጠ/ሚኒስትር መለስ ዜናዊ እና የኤርትራው ፕ/ት ኢሳያስ አፈወርቂ ባቀረቡት ሃሳብ መሰረት ላለፈው ዓመታት የመሩት የአልጄሪያው ፕ/ት ጉዳዩን በጥልቀት ስለሚያውቁት እንዲመሩ ባቀረቡት ሃሳብ መሰረት መሪዎቹ በሙሉ ድምፅ መቀበላቸው ታውቋል።</p>

<p>ከዚሁ ከአአድ ስብሰባ ሳንወጣ የአፍሪካ ህብረት የፓርላማው መቀመጫ ከተማን አስመልክቶ በተካሄደው ጠንከር ያለ ውይይት የሊቢያውን ፕ/ት ሙዐመር ጋዳፊ ከተማውን በትውልድ አገራቸው ሲርጥ ለማድረግ ብዙ ጥረው የነበረ ቢሆንም ጠ/ሚኒስትር መለስ ዜናዊ ባደረጉት ጠንክር ያለ ንግግር ሁለት ሶስተኛ በሆነ ድምፅ ኢትዮጵያ የፓርላማው ማዕከል ተደርጋ ተመርጣለች።</p>

<p>በኢትዮጵያዊነታቸው ላይ ባላቸው መለሳለስ በሕዝብ ዘንድ ብዙም ዓመኔታ የሌላቸው አቶ መለስ በቶጎው ጉባዔ ላይ ኢትዮጵያ በአፍሪካ አንድነትና ነፃነት ላይ ያላት ከፍተኛ አቋምን ለማንፀባረቅ ባደረጉት ንግግር አገር ውስጥ የሌላቸውን ኢትዮጵያዊነት ጠንከር ባለ መልኩ አሳይተዋል።</p>

<p>«ኢትዮጵያ በአፍሪካ ታላላቅ የተባሉና እንደማንዴላ ያሉ ሰዎችን በማሰልጠን ለአፍሪካ ነፃነት የታገለች ናት። አገሬ በማንኛውም መስፈርት ለአፍሪካ ነፃነትና እኩልነት ታግላለች። ስለዚህ ይህች ታሪካዊት ሀገር የሕብረቱ ፓርላማ መቀመጫ መሆን ይገባታል» ሲሉ ንግግር ያሰሙት ጠ/ሚ መለስ ዜናዊ የብዙዎችን መሪዎች ሙሉ ድምፅ ለማግኘት በመቻላቸው ኢትዮጵያ የአፍሪካ ህብረት ፓርላማ መቀመጫ እንድትሆን በአብላጫ ድምፅ ተወስኗል።</p>

<p>ይህ በእንዲህ እንዳለ የኤርትራው ፕ/ት ኢሳያስ አፈወርቂ በሎሜ የተደረገው የመሪዎች ጉባዔ አጠናቀው ሐሙስ ማለዳ አስመራ መግባታቸው ታውቋል። ፕ/ቱ አስመራ አየር ማረፊያ በደረሱበት ወቅት በሰጡት ቃለምልልስ እንደዘገበው «ዋ/ፀሐፊ ኮፊ አናን ለቀጣዩ ጥቂት ሳምንታት አስመራና አዲስ አበባ በመምጣት ፕ/ት ኢሳያስ አፈወርቂንና ጠ/ሚ መለስ ዜናዊን ለማነጋገር ወስነዋል» ቢሉም የተመድ ቃል አቀባይ ስለዋና ፀሐፊው ጉብኝት በሬዲዮ ተጠይቀው በሰጡት መልስ «እንደዚህ ዓይነቱ የጉዞ ፕሮግራምን አስመልክቶ የማውቀው ነገር የለም» ሲሉ መልሰዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ሐምሌ 8 ቀን 1992</a></p>

</body>
</html>	
