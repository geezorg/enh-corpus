<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮ/ል መንግሥቱ ኃይለማርያም ደቡብ አፍሪካ ገብተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኮ/ል መንግሥቱ ኃይለማርያም ደቡብ አፍሪካ ገብተዋል</h1>


<p>ክየቀድሞው ፕሬዝዳንት ኮ/ል መንግሥቱ ኃይለማሪያም የዚምባቡዌን ዲፕሎማቲክ ፓስፖርት በመጠቀም ደቡብ አፍሪካ ጆሃንስበርግ መግባታቸውን በዚምባቡዌ የደቡብ አፍሪካ ኤምባሲ አስታወቀ።</p>

<p>ትናንት ምሽት የተላለፈው የቫቲካን ሬዲዮ ዚምባቡዌ የሚገኘውን የደቡብ አፍሪካ ኤምባሲ መግለጫ ጠቅሶ እንደዘገበው ኮለኔል መንግሥቱ ኃይለማርያም ወደ ጆሃንስበርግ የሔዱት ለከፍተኛ ሕክምና እንደሆነ ገልጿል።</p>

<p>ኤምባሲው ኮሎኔል መንግሥቱ ኃይለማሪያም ወደደቡብ አፍሪካ ለከፍተኛ ሕክምና መጓዛቸውን ያሳውቅ እንጂ ስለሕመማቸው የጠቀሰው ነገር የለም። ከትናንት በስቲያ ረፋዱ ላይ ጆሃንስበርግ የገቡት ኮ/ል መንግሥቱ ኃይለማርያም ግንቦት 13 ቀን 1983 ዓ.ም በስደት ሃራሬ ከገቡ ወዲህ ወደ ሌላ ሃገር ሲሻገሩ ይህ የመጀመሪያቸው ነው።</p>

<p>የኮ/ል መንግስቱ ኃይለማሪያም የጆሃንስበርግን ጉዞ በተመለከተ ዝርዝር መግለጫ ለመስጠት ያልፈለገው የደቡብ አፍሪካ ኤምባሲ ኮ/ሎ ስለሚታከሙበት የሕክምና ማዕከልም ሆነ ከጉዳዩ ጋር ትስስር ላላቸው ጥያቄዎች መልስ ከመስጠት ተቆጥቧል።</p>

<p>በቅርቡ ኮ/ል መንግስቱ ኃይለማርያምን ሃራሬ (ጋንሂል) ወደሚገኘው ቤታቸው ድረስ በመሐድ ለማነጋገር የቻለ ጋዜጠኛ እንዳስታወቀው ኮ/ሉ የተሟላ ኑሮ እየኖሩ መሆኑን ገልጾ ነገር ግን ከእርሳቸው ጋር ባደረገው የአጭር ጊዜ ቆይታ የሲጋራ ፍጆታቸው ከፍተኛ መሆኑን በመታዘብ አጫጫሳቸው ምናልባት በጤንነታቸው ላይ ችግር ሊያስከትል ይችላል የሚል አስተያየት ሰጥቶ ነበር።</p>

<p>አሁን ሕመም ላይ የወደቁት በሚያጨሱት ሲጋራ ይሁን አይሁን የሚታወቅ ነገር ባይኖርም ኮ/ል መንግስቱን ለማግኘት የቻለው ጋዜጠኛ የኮ/ሉ ፀጉር ቀድሞ ከነበረው ገፅታ ተለውጦ በሽበት መወረሩን አይዘነጋም።</p>

<p>ኮ/ል መንግሥቱ ከፍተኛ ሕክምና ለማድረግ ደቡብ አፍሪካን የመረጡበት ምክንያት ደቡብ አፍሪካ በኮ/ል መንግሥቱ ኃይለማርያም ላይ ያላት አቋም የተለሳለሰ በመሆኑ ሊደርስባቸው የሚችል ምንም ዓይነት ጥቃት አለመኖሩን በመረዳታቸው እንደሆነ ይነገራል።</p>

<p>ከዚህ ቀደምም የኮ/ል መንግሥቱ ኃይለማርያም ልጅ በደቡብ አፍሪካ የከፍተኛ ትምህርት ዕድል እንድታገኝ የተፈቀደ ሲሆን በአሁኑ ወቅትም የኮ/ሉ ልጅ እዚያው ደቡብ አፍሪካ ሳትሆን እንደማትቀር ይገመታል።</p>


<p class="align-center"><a href="/Gazettas/Goh/info/Goh.sera.html">ከጎሕ ኅዳር 10 ቀን 1992</a></p>

</body>
</html>	
