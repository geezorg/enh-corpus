<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መዐሕድ ለሕልውናው ሲል መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መዐሕድ ለሕልውናው ሲል መግለጫ አወጣ</h1>


<p>ዲሞክራሲና ዲሞክራሲያዊ ምርጫ የተሰኙትን ውብና ማራኪ ቃላት በመጠቀም ግልፅና ስውር ዒላማን በማስፈፀም ረገድ ሕወሓት ኢሕአዴግን የሚወዳደር አለመኖሩንና በምርጫ ስም በኢትዮጵያ ሕዝብ ላይ የተፈፀሙ በደሎች በታሪክ መዘክርነት ተመዝግበው እጅ ከፍንጅ የተያዙ የሕወሓት/ኢሕአዴግ ድርጅት ብቻ ነው ሲል መዐሕድ አስታወቀ።</p>

<p>መዐሕድ ይህንን የገለፀው ትላንት በግንቦት 1992 ዓ.ም ሊካሔድ የታቀደውን የተወካዮች ምክር ቤትና የክልል ምክር ቤቶችን ምርጫ በተመለከተ በጽሕፈት ቤቱ በሰጠው መግለጫ ነው። በተቀዳሚ ምክትል ፕሬዝዳንት መሪነት በተካሔደው ጋዜጣዊ መግለጫ ላይ እንደተጠቀሰው መዐሕድ በመጪው ምርጫ ያለውዴታው በግዴታ የሚሳተፍ መሆኑን የመላው የኢትዮጵያ ሕዝብ እንዲያውቅ አሳስቧል።</p>

<p>ባለፉት ስምንት ዓመታት ኢሕአዴግ ፈፀማቸው የተባሉትን ኢ-ሠብዓዊ ድርጊቶች በሰፊው የዘረዘረው የመዐሕድ መግለጫ በኢትዮጵያ ሕዝብ ላይ በሕወሓት ኢሕአዴግ የተፈፀመው በደል በተሟላ መረጃ ተመዝግቦ የሚገኝ በመሆኑ በታሪክ መዘክርነት ደረጃ እጅ ከፍንጅ የተያዘ እሱ ብቻ ነው ብሏል።</p>

<p>«ሕወሓት በረዥም ዘመን ጫካ ያካበተውና የተካነበትን ኮሚኒስታዊ ድርጅታዊ ሥራ ለምርጫ ተጠቅሞበታል ሲል ያስታወቀው የመዐሕድ መግለጫ ጭልጥ ባለ ኮሚኒስታዊ አመለካከትና አሠራር ምርጫን ያቅዳል፣ ያስፈፅማል፣ በጠመንጃ ኃይል የያዘውን የመንግሥት ስልጣንና ሃብት ያለተቀናቃኝ በማን አለብኝነት ሙሉ በሙሉ አጠቃልሎ ይዟል በማለት ለዚህ መረጃ የሚሆኑትን በስፋት አመልክቷል።</p>

<p>ከተመሰረተ አምስተኛ ዓመቱን ለመያዝ ጥቂት ወራት የቀሩት መዐሕድ በትናንትናው ዕለት የሰጠው መግለጫ ከቅርብ ጊዜ ወዲህ ከሰጣቸው ሁሉ ሰፋ ባለመልኩ የተዘጋጀ ነበረ።</p>

<p>ምርጫው ከመካሔዱ ቀደም ብሎ መወሰድ አለባቸው ያላቸውንም ቅድመ መስፈርቶችንም በዚሁ መግለጫ በዝርዝር አስፍሯል።</p>

<p>ይህንን የመዐሕድ መግለጫ ልዩ የሚያደርገው ላለፉት ስምንት ዓመታት ሲታገልለት የነበረውን መርሃ ግብርና ግብ ለኢትዮጵያ ሕዝብ ይፋ ማድረጉ ነው።</p>


<p class="align-center"><a href="/Gazettas/Goh/info/Goh.sera.html">ከጎሕ ኅዳር 24 ቀን 1992</a></p>

</body>
</html>	
