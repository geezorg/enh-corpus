<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮሎኔል በርኼ ወ/ጊዮርጊስ በታጋይዋ ባለቤታቸው ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኮሎኔል በርኼ ወ/ጊዮርጊስ በታጋይዋ ባለቤታቸው ተገደሉ</h1>


<p>ነዋሪነታቸው በአዲስ አበባ ከተማ ውስጥ ሁለት የኢህአዴግ ታጋዮች በመኖሪያ ቤታቸው ውስጥ ተገድለው መገኘታቸው ታወቀ። ኮሎኔል በርኼ ወ/ጊዮርጊስና ታጋይ እሌኒ በቀለ የተባሉት ባልና ሚስቶች ሞተው የተገኙት በተለምዶ «ባምቢስ» ተብሎ በሚጠራው አካባቢ በሚገኘው መኖሪያ ቤታቸው ውስጥ ነው።</p>

<p>ሁለቱ የኢህአዴግ ታጋዮች የሞቱት ጳጉሜ 2 ቀን 1992 ዓ.ም ጧት እንደነበር የሚገልፀው የሪፖርተራችን ዘገባ በዕለቱ ከጧቱ አራት ሰዓት አካባቢ በመኖሪያ ቤታቸው ውስጥ የጥይት ድምፅ መሰማቱን የአካባቢው ኗሪዎን ዋቢ በማድረግ ዘግቧል።</p>

<p>አንዳንድ ውስጥ አዋቂ ምንጮችን የጠቀሰው ይኸው ዘገባ ሁለቱ ታጋዮች እርስ በእርሳቸው እንደተገዳደሉና ታጋይ እሌኒ በቀለ ምክንያቱ በውል ባልተረጋገጠ ጉዳይና መነሻነት ባላቸውን ኮሎኔል በርኼ ወ/ጊዮርጊስን በሽጉጥ ገድለው በቅፅበት ወዲያውኑ ራሳቸውን እንዳጠፉ ተመልክቷል። የመንግሥት መገናኛ ብዙሃን ስለዚህ ጉዳይ ባቀረቡት ዘገባ ኮሎኔል በርኼ በድንገት ማረፋቸውን ከመግለፅ ውጭ ስለሟች ባለቤታቸውና ስለአሟሟታቸው ሁኔታ በዝርዝር አልገለፁም።</p>

<p>የአሉላ ክ/ጦር አዛዥ በመሆን በባድመና በፆረና ግንባሮች በተካሄደው ውጊያ የተካፈሉት ኮሎኔል በርኼ ወ/ጊዮርጊስና ባለቤታቸው ታጋይ እሌኒ በቀለ የአንድ ወንድና የሁለት ሴት ልጆች አባትና እናት እንደነበሩ ለማወቅ ተችሏል። የሁለቱ ታጋዮች የቀብር ሥነሥርዓት ትናንት ጳጉሜ 3 ቀን 1992 በቅዱስ ዮሴፍ ቤተክርስቲያን መካነ መቃብር ከቀኑ 8 ሰዓት የተፈፀመ ሲሆን በሥነሥርዓቱ ላይ ሌ/ጄኔራል ፃድቃን ገ/ተንሳይ የጦር ኃይሎች ጠቅላይ ኤታማዦር ሹም፣ ሜ/ጄ ሳሞራ የኑስ የሰሜን ጦር ግንባር አዛዥና ሌሎችም ወታደራዊና ሲቪል ባለሥልጣናት መገኘታቸውን ከሪፖርተራችን የዜና ዘገባ ለማወቅ ተችሏል።</p>

<p>ሁለቱ ባልና ሚስት የኢህአዴግ ታጋዮች ነፍስ እስከመጠፋፋት ያደረሳቸው ነገር በይፋ አልተገለፀም። አንዳንድ አስተያየት ሰጭዎች ግን «በአሁኑ ወቅት አንዳንድ ታጋዮች የትዳር ጓደኞቻቸውን እየተው ከሌሎች ሴቶች ጋር መማገጥ መጀመራቸው በብዙ አካባቢዎች በሴት ታጋዮች ልብ ውስጥ ቅሬታ አሳድሯል» በማለት የአሁኑ አጋጣሚም ከዚህ ሊዘል እንደማይችል ግምታቸውን አሳርፈዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጳጉሜን 4 ቀን 1992</a></p>

</body>
</html>	
