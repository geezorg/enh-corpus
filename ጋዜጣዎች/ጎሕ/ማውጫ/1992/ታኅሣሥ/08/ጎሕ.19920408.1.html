<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ኢትዮጵያን በተለያዩ መድረክ መክሰሷን ቀጥላለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ኢትዮጵያን በተለያዩ መድረክ መክሰሷን ቀጥላለች</h1>

<h2 class="align-center">ሳሊም አህመድ ሳሊም ስለኢትዮ ኤርትራ ጉዳይ መግለጫ ሰጡ</h2>


<p>ኤርትራ የድንበር ውዝግቡን በተመለከተ በብቸኛው የሰላም አማራጭ ላይ ብቻ ተስፋ እንዳላት ለአአድና ለተመድ እያስታወቀች ነው።</p>

<p>አሶሺየትድ ፕሬስ ከአልጀርስ እንዳስተላለፈው ይህንኑ የኤርትራ የአቤቱታ ደብዳቤ የያዙት ውጭ ጉዳይ ሚኒስትሩ ኃይሌ ወ/ተንሳይ አልጀርስ ገብተዋል። ሚኒስትሩ ከወቅቱ የአአድ ርዕሰ ብሔር አብዱል አዚዝ ቡተፍሊቃ ጋር በመገናኘት ግጭቱ በወታደራዊ ጉዳይ ፍፁም መፍትሔ እንደማያገኝ ገልጠው መንግስታቸው በወታደራዊ ጉልበት እንደማያምን አስረድተዋል። ሚኒስትሩ የፕሬዝዳንቱን መልዕክት ለአአድ ሊቀመንበር ሲያቀርቡ አአድ ገለልተኛ ታዛቢ ወደ ቦታው እንዲገባና የተኩስ አቁም ስምምነት ተደርጐ ሁለቱ ሃገሮች ጠቡ ከመፈጠሩ በፊት ወደነበሩበት እንዲመለሱ የቀረበውን ገላጋይ ሃሳብ ኢትዮጵያ አለመቀበሏን ገልጠዋል። በኢትዮጵያ በኩል የቀረበው ሃሳብ ኤርትራ ከያዘችው መሬት ለቃ እስካልወጣች ድረስ የተኩስ አቁም ስምምነት እንደማይደረግ አስታውቃለች።</p>

<p>ኤርትራ እስካሁን ስትከራከርበትና በርካታ ወታደሮችዋን ያስጨረሰችበትን ስፍራዎች በኢትዮጵያ ጥያቄ መሰረት ለቃ ለመውጣት በመቸገር ላይ ስትሆን ከሚመጣው አደጋና ጦርነቱ ከመጀመሩ በፊት መፍትሔ እንዲገኝ በሚል ከፍተኛ ጥረት እያደረገች ነው። ዓለም አቀፉ ሕብረተሰብ አአድና ተመድ ይህን የኤርትራን ሃሳብ እንዲደግፉ ባለሥልጣናቱ በተደጋጋሚ ግፊት እያደረጉ ቢሆንም በኢትዮጵያ በኩል ያለው አቋም እስካሁን አልተለወጠም።</p>

<p>ጦርነቱ ከመጀመሩ በፊት የኤርትራ ባለሥልጣናት ዓለም አቀፍ ግፊት እንዲጠነክር የሚያደርጉት ጥረት እየቀጠሉ ሲሆን በአሁኑ ወቅትም ውጭ ጉዳይ ሚኒስትሩ አልጀርስ ሲገኙ ፕሬዝዳንት ኢሳያስም ለዚሁ ሁኔታ መፍትሔ ለመፈለግ በአውሮፓ ሃገሮች ጉብኝት በማድረግ ላይ ናቸው። ትላንት የወጣው የኤርትራ መንግሥት መግለጫ እንዳመለከተው የአልጀርሱ ስምምነት ከተደረገ 5 ወራት በኋላ ኢትዮጵያ የሰላሙን ሂደት አጓታለች በማለት ከሷል። ኢትዮጵያ ከአልጀርሱ ጉባዔ በኋላ ባለፈው ነሐሴ ወር 39 ጥያቄዎችን አቅርባ መልስ እንደተሰጣት ገልጣ በዚሁ ጥያቄ ውስጥም የተድበሰበሱ አንቀጾች ይብራሩልኝ በማለት የቀረበውን ሃሳብ ነቅፋለች። ኢትዮጵያ ለገላጋይ ሃሳቡ ደንቃራ በመሆን የምታቀርበው ጥያቄ ለሰላሙ መጓተት ዋነኛው ምክንያት ነው የምትለው ኤርትራ ኢትዮጵያ ምላሽ የተሰጣትን ሃሳብ «ከአአድ ገላጋይ ሃሳብ ጋር ይቃረናል» ማለትዋን ነቅፋለች።</p>

<p>«ትርጉምና ፍቺን ማብራራት የአአድ ፋንታ ነው» የምትለው ኤርትራ በአአድና በተመድ ቻርተር መሰረት ሰላም አስከባሪ ኃይል ወደ አወዛጋቢው ስፍራ እንዲገባና የሁለቱ ሃገራት ወታደሮችም ይራራቁ በሚለው ሃሳቧ ፀንታለች። ለድንበሩ ግጭት የመጀመሪያው መንስኤ የሆነው ኢትዮጵያ የኤርትራን መሬት የሚጠቀልል አዲስ ካርታ በማውጣቷ ነው የምትለው ኤርትራ ከአልጀርሱ ጉባዔ በኋላ ባለፉት 5 ወራት ኢትዮጵያ ከሰላሙ ሃሳብ ይልቅ በወታደራዊ አደረጃጀቷ ገፍታበታለች ስትል ክስዋን አቅርባለች። ኢትዮጵያ ዓለም አቀፉን ሕግ ጥሳለች ለዓለም አቀፉ ቻርተርም ባለመገዛት በአካባቢው የሰላም አስከባሪ ኃይል እንዳይሰፍር አድርጋለች በማለት ክስ በምታቀርብበት በአሁኑ ሰዓት በኢትዮጵያ በኩል የሚሰጣት ተደጋጋሚ ምላሽ የያዘችውን መሬት ለቃ እንድትወጣ ብቻ የሚጠይቅ ነው።</p>

<p>በኢትዮ ኤርትራ ግጭት ከኤርትራ መንግሥት የውጭ ጉዳይ ሚኒስቴር ቀደም ብሎ መግለጫ የሰጡት ሳሊም «የኢትዮጵያ መንግሥት በቴክኒክ አፈፃፀሙ ላይ ማብራሪያ ጠይቆ በድርጅቱ በኩል የተሰጠው ሲሆን በማብራሪያውም ላይ ያለውን ጥርጣሬ ወይም ቅሬታ 14 ገፅ ማስታወሻ ለወቅቱ ለአልጄሪያው ፕሬዝዳንት ቡተፈሊቃ ልኮ እንደነበርና ለኢትዮጵያ መንግሥትም በተሰጠው መልስ አልጀርስ ውስጥ የማስፈፀሚያውን ሃሳብ እየተጠና መሆኑንና የድርጅቱ ቡድን ለዚሁ ጉዳይ አልጄሪያ እንደሚገኝ ሳሊም አህመድ ሳሊም ገልፀዋል።</p>

<p>ችግሩ መፍትሔ ያገኛል የሚል እምነት ያላቸው ሳሊም የኢትዮጵያ መንግሥት በአአድ የተሰጠው ማብራሪያ ስላልረካ ይህን ጉዳይ አስመልክቶ በኤክስፐርቶች ጉዳዩ እየተጠና ስለሆነ በቅርቡ ምላሽ እንደሚሰጥበት አመላክተዋል።</p>

<p>ሳሊም አህመድ ሳሊም ይህንን መግለጫ በሚሰጡበት ወቅት አአድ የኢትዮ ኤርትራ ግጭትን ለመፍታት የሚጐትተው ምንድን ነው? የሚል ጥያቄ ቀርቦላቸው በሰጡት መልስ «አአድ ለግጭቱ አብይ ትኩረት ነው የሚሰጠው» ብለዋል። አአድ በኢትዮ ኤርትራ ግጭት ላይ ያለውን አቋም በተመለከተ የተሳሳተ መረጃ እንደሚናፈስ የገለፁት ሳሊም አአድ ከውጭም ሆነ ከውስጥ ተፅዕኖ እንደሌለበት ጨምረው አመልክተዋል። በአሁኑ ወቅትም የኢትዮጵያን ቅሬታ ለማጥፋት አልጀርስ የተሰበሰበው የኤክስፐርቶች ቡድን የአአድ ባለሙያዎች ናቸው ብለዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ታሕሣስ 8 ቀን 1992</a></p>

</body>
</html>	
