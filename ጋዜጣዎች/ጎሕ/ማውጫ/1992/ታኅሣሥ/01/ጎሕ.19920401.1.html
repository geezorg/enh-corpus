<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የናዝሬት ኮሌጁ አድማ እየተካረረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የናዝሬት ኮሌጁ አድማ እየተካረረ ነው</h1>


<p>በናዝሬት ከተማ የሚገኘው የሙያና ቴክኒክ ኮሌጅ ተማሪዎች ካለፈው ሰኞ ጀምሮ አድማ በመምታት ትምህርት ማቋረጣቸውን ከስፍራው የደረሰን ዘገባ ያስረዳል።</p>

<p>በመቶዎች የሚቆጠሩ ተማሪዎች ተቃውሞ ማድረግ የጀመሩት ከስምንት ቀን በፊት ዓርብ ዕለት ነበር። ተማሪዎቹ ወደ ኮሌጁ የሚያስገባውን ዋናውን በር በመዝጋት የት/ቤቱ መምህራንና የአስተዳደር ሰራተኞችን ከግቢ እንዳይወጡ ወይም እንዳይገቡ እስከ ቅዳሜ ጠዋት ድረስ አግተዋቸዋል።</p>

<p>የኮሌጁ ዲን አቶ መስፍን ስለሁኔታው ሲያብራሩ «በወቅቱ እኔ ቢሮዬ ውስጥ ተቀምጨ ነበር። የተወሰኑ ተማሪዎችን ወደዋናው በር መፈክር እያሰሙ ሲሄዱ ሰማሁ። በግምት 150 ይሆናሉ። ከግቢው በር ከደረሱ በኋላ ማንኛውንም ሰው መግባትም ሆነ መውጣት እንዳይችል ከለከሉ። ከፍተኛ ባለሥልጣን ወይም የአገሪቱ ትምህርት ሚኒስትር መጥተው ካላነጋገሩን በሩን አንለቅም አሉ» በማለት ተናግረዋል።</p>

<p>ይህ ተቃውሞ የተቀጣጠለው በተማሪዎቹና በቴክኒክ ኮሌጁ አስተዳደር መካከል ለአንድ ወር የቆየው አለመግባባት ከፍተኛ ደረጃ ላይ በመድረሱ ነው። በሕዳር ወር መጀመሪያ ላይ ወደ 200 የሚጠጉ ተማሪዎች ኮሌጁ ባቀረበላቸው የተበላሸ ምግብ ሳቢያ በምግብ መመረዝ መሰቃየታቸው ታውቋል። የኮሌጁ ባለሥልጣናት ግን የተማሪዎች ቅሬታ ከምግብ ጋር ወይም በአጠቃላይ ከአስተዳደር ጉዳዮች ጋር የተያያዘ ሳይሆን የአካዳሚክ ትምህርታቸውን በተመለከተ ያቀረቡት ጥያቄ በኮሌጁ ተቀባይነት በማጣቱ «ታመናል» በሚል ሰበብ በየዶርማቸው በመተኛት የትምህርት ሂደቱ እንዲቋረጥ ጥረት ሲያደርጉ ቆይተዋል ይላሉ።</p>

<p>የተማሪዎች ካውንስል የሥራ አስፈፃሚ ኮሚቴ አባል የሆነው ተማሪ ውብሸት ብርሃኑ ግን ይህንን የኮሌጁ ባለሥልጣናት አባባል አስተባብሏል። «ሁላችንም ታመን ነበር አልጋ ላይ የወደቅነው። ለማታለል ወይም ፌክ ለመስራት አይደለም። መታመማችንን በኮሌጁ የሚገኙት የሕክምና ባለሙያዎች የሚያውቁት ነው» ካለ በኋላ «በእርግጥ ካሪኩለሙ እንዲቀየር ጠይቀናል፤ ምክንያቱም በውስጡ ያልተካተቱ በርካታ ጠቃሚ ኮርሶች እንዲገቡ እንፈልጋለንና» በማለት ስለሁኔታው ገልጿል።</p>

<p>የትምህርት ሚኒስቴር ምክትል ሚ/ር ዶ/ር ተክለሃይማኖት ከአ/አበባ ተጠርተው በተማሪዎቹና በኮሌጁ ባለሥልጣናት መካከል የተፈጠረውን አለመግባባት እልባት እንዲሰጡት ተጠይቀዋል። የተማሪዎቹ ተወካይ ውብሸት ብርሃኑ እንዳለው ግን የአድማው ተሳታፊ ናቸው ተብለው ታፍነው የተወሰዱት 11 ተማሪዎች እስካልተመለሱ ድረስ ካለፈው ሰኞ ጀምሮ ያቋረጥነውን ትምህርት ለመቀጠል ፈቃደኛ አይደለንም ብሏል። «እኛ የተማሪዎች ካውንስል አባላት አርብ ዕለት እዛው ነው ያደርነው። በመቶዎች የሚቆጠሩ ተማሪዎች በቀጥታ ወጥተው ሜዳ ላይ አደሩ። በማግስቱ ጠዋት (ቅዳሜ) ግን የፀጥታ ሠራተኞች መጥተው በየዶርሙ እየገቡ አስራአንዱን ተማሪዎች በዱላ እየቀጠቀጡ ወሰዷቸው። ከዛች ቀን አንስቶ እስካሁን ድረስ እነዚህ ታፍነው የተወሰዱ ተማሪዎች የት እንዳሉ የሚታወቅ ነገር የለም። ተማሪዎቹም በጓደኞቻቸው የገቡበት መጥፋት አሳሳቢ ሆኖባቸው በተረጋጋጋ ሁኔታ ትምህርታቸውን ለመቀጠል አልቻሉም። አስራ አንዱ ተማሪዎች እስካልተመለሱ ድረስ በኮሌጁ ትምህርት ይቀጥላል ብሎ ማሰብ አይቻልም።» በማለት በተማሪዎቹ ላይ ስለተፈፀመው በደል አብራርቷል።</p>

<p>የኮሌጁ ዲን በበኩላቸው «አስራአንዱ ተማሪዎች የተወሰዱት ሕጋዊ ያልሆነ ተግባር በመፈፀማቸው ነው። ምክንያቱም ማንኛውም ግለሰብ ተማሪዎቹን አላስፈላጊ ተቃውሞ እያነሳሳ የኮሌጁን የትምህርት ሂደት ማስተጓጐል አይችልም። በዚህ ወንጀል የተገኙት ተማሪዎች አስፈላጊውን ቅጣት አግኝተው ይመለሳሉ። ነገር ግን አሁን ትምህርት መቀጠል ስላለበት ከእንግዲህ በአድማው ተሳታፊ ሆነው ትምህርታቸውን ለመከታተል የማይፈልጉ ተማሪዎች ከኮሌጁ የመባረር ዕጣ ይጠብቃቸዋል» በማለት ማሳሰቢያ አዘል መልዕክታቸውን አስተላልፈዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ታሕሳስ 1 ቀን 1992</a></p>

</body>
</html>	
