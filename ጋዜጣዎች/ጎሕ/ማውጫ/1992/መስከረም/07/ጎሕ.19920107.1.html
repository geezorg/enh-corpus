<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሃይማኖት መሪዎቹ መልዕክት ተመሳሳይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሃይማኖት መሪዎቹ መልዕክት ተመሳሳይ ነው</h1>


<p>የኢትዮጵያና የኤርትራ የሃይማኖት መሪዎች ለሁለቱ ሀገር መሪዎችና ሕዝቦቻቸው ያስተላለፉት መልዕክት ተመሳሳይና አንድ መሆኑ ታወቀ።</p>

<p>የኢትዮጵያ ሃይማኖት መሪዎች የኦርቶዶክስ የሃይማኖት መሪ ብፁዕ ወቅዱስ አቡነ ጳውሎስ፣ ሼህ አብዱራህመን ሁሴን ሙሳ የእስልምና ጉዳይ የበላይ ሊቀመንበር፣ የኢትዮጵያ ካቶሊክ ቤተክርስቲያን ሊቀጳጳስ አቡነ ኢየሱስ ሱራፌል እንደዚሁም የወንጌላዊት መካነ ኢየሱስ ቤተክርስቲያን ፕሬዝዳንት ቄስ ያደሳ ዳባ ማክሰኞ ዕለት የሁለቱም አገሮች የሃይማኖት መሪዎች ያፀደቁት መልዕክት ለኢትዮጵያ ጠቅላይ ሚኒስትር ለአቶ መለስ ዜናዊ አስረክበዋል። በተከታዩ ረቡዕ ዕለትም የኢትዮጵያ ሃይማኖት መሪዎች የጋራ የሆነ መግለጫ መስጠታቸውም ታውቋል።</p>

<p>የኤርትራ የሃይማኖት መሪዎች ከኢትዮጵያ የሃይማኖት አባቶች ጋር ተመካክረው ያፀደቁት ረቡዕ ዕለት ለፕሬዝዳንት ኢሳያስ ማስረከባቸውም ታውቋል።</p>

<p>ለሁለቱም የአገር መሪዎች የተሰጠ መልዕክትም «እኛ የኢትዮጵያና የኤርትራ የሃይማኖት መሪዎች በሁለቱ መንግስታት መካከል የተፈጠረውን ግጭት ለማርገብ እየተደረገ ያለው መቀራረብ ላይ በምታካሂዱት ቀጣይ ጥረት ጥልቅ የሆነ ደስታችንን እየገለፅን ፀብ ጫሪነትን ለማቋረጥ የጀመራችሁት ስራ ፍፃሜ ላይ ለማድረስ የበለጠ ጥረት እንድታደርጉ እንማፀናችኋለን። እኛ የሃይማኖት መሪዎች እንደመሆናችን መጠን የምንወክለው ሕዝባችንን ነው። በዚህም ምክንያት ኦስሎ ውስጥ ተገናኝተን የሕዝባችንን ከፍተኛ ስቃይና ስለሰላም ያላቸው የጋለ ፍላጐት ወይም ናፍቆት አብረን ተገንዝበነዋል። የሃይማኖት መሪዎች እንደመሆናችን መጠን በእያንዳንዳችን ባሕላዊ እምነት የተመሰረተ መንፈሳዊ ስልጣናችን የሰላም አገልጋዮች እንድንሆን ያስገድደናል። የዚህን ምክንያት እያካሄዳችሁት ያለው የሰላም ጥረት የተባባሪነታችን የምናበረክትበት መንገድ ለመካፈልና ከእናንተው ጋር ለመገናኘት እንዲቻለን በአክብሮት እንጠይቃለን። በሠላምና በእርቁ የሰላም ልዩ ጥረት መንፈሳዊያን ማሕበረሰቦች እንዲሳተፉ ለማድረግ ዝግጁ ነን» በማለት ለኢትዮጵያና ለኤርትራ ሕዝቦች የሚቀርብ የሰላም መልዕክት አስረክበዋቸዋል።</p>

<p>እነዚህ የሁለት አገር የሃይማኖት መሪዎች ለየሀገሮቻቸው መንግስታት ያስተላለፉትን የአቋም ውሳኔ ሲያስረክቡ ከሁለቱም መሪዎች እስካሁን ድረስ ኦፌሴል የሆነ መግለጫ አልሰጡም። በተለይም የኤርትራ ፕሬዝዳንት ኢሳያስ አፈወርቂ የሃይማኖት አባቶችን መልዕክት ከተቀበሉ ከሰዓታት በኋላ ወደ ሳዑዲ አረቢያ ተጉዘዋል።</p>

<p>ይህ በእንዲህ እንዳለ የኢትዮጵያ የሃይማኖት መሪዎች ከኦስሎ ጳጉሜ 3/1991 ወደ አዲስ አበባ ከገቡ ከሳምንት በኋላ ለሚዲያ ሰዎች መግለጫ የሰጡ ሲሆን ይህንን ያህል ጊዜ ቆይተው ለምን መግለጫ እንደሰጡ የሃይማኖት ተወካዮቹ የተናገሩት አንዳችም ነገር የለም።</p>

<p>በዚሁ ረቡዕ ዕለት የሃይማኖት አባቶች በሰጡት መግለጫ የሁለቱ ሃገር ወንድማማቾችና እህትማማቾች ሰላም እንዲመጣ መፀለይ እንዳለባቸው ተናግረዋል። ብፅዕ ወቅዱስ አቡነ ጳውሎስ በዚህ ጋዜጣዊ መግለጫ ላይ እንዳስገነዘቡት ሰላም ለሁለቱም ሕዝቦች አስፈላጊ ቢሆንም ከእውነታው ውጪ የምንጨምረውም ሆነ የምንቀንሰውም ነገር የለም ሲሉ የኢትዮጵያን መንግሥት አቋም ለማንፀባረቅ ሞክረዋል።</p>

<p>የልዑካን ቡድኑ አስመራ እንደሚሄድ ሲጠየቁም የኢትዮጵያ ካቶሊካዊት ቤተክርስቲያን ሊቀጳጳስ ብፁዕ አቡነ ኢየሱስ ሱራፌል «እኛ ሰላም የሚመጣ ከሆነ አይደለም አስመራ የትም እንሄዳለን፣ ደግሞም መታወቅ ያለበት ከኦስሎ አስመራ ይቀርባል» ሲሉ ወደ አስመራ መሄዳቸውን እርግጥ መሆኑን አሳውቀዋል።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 7 ቀን 1992</a></p>

</body>
</html>	
