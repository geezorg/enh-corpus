<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወላይታ ሕዝብ ተቃውሞ ረገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የወላይታ ሕዝብ ተቃውሞ ረገበ</h1>


<p>በደቡብ ብሔር ብሔረሰብ የሚገኘው የወላይታ ሕዝብ ተቃውሞ በማስነሳ «እኛ ወክለናቸው ምንም አልሰሩልንም» የሚላቸውን ባለሥልጣናት በማውገዝና እንዲሁም አዲስ የተዳቀለውና 42 ሚሊዮን ብር ወጪ የተደረገበት ቋንቋ ተሰርዞ ልጆቻችን በቀድሞው ቋንቋ ይማሩልን በማለት ባቀረበው ተቃውሞ ማዕከላዊ መንግስቱ ከፍተኛ ባለሥልጣናቱን ወደስፍራው ልኮ የተነሳውን ተቃውሞ ለማረጋጋት ሞክረዋል።</p>

<p>ብሔረሰቡ አዲስ በሆነውና በተዳቀለው ቋንቋ ማንነታችን ሊጠፋ ነው ብሏል። ይህንኑ እንቅስቃሴ ለማርገብ የክልሉ ተወካዮች የሆኑት የሕዝብ ተወካዮች ም/ቤት ምክትል አፈ ጉባዔ ዶ/ር ጴጥሮስ ኦላንጐ፣ የማስታወቂያና ባሕር ሚኒስትር አቶ ወ/ሚካኤል ጫሙ፣ የብሔራዊ ባንክ ገዢ ኢንጂነር ተክለወልድ አጥናፌ፣ በኬንያ የኢትዮጵያ አምባሳደር አቶ ተሾመ ዮጋ፣ የአደጋ መከላከልና ዝግጁነት ኮሚሽን ኮሚሽነር አቶ ስምዖን መቻለ ከሃገር ሽማግሌዎች ጋር በመሆን በሶዶ ከተማ ባደረጉት ስብሰባ ተቃውሞውን ለማብረድ ቢሞክሩም የወላይታ ሕዝብ እኒህን ባለሥልጣናት እኛ መርጠን ለስልጣን ያበቃናቸው ቢሆንም ለብሔረሰቡ ዕድገት ያደረጉት ስለሌለ ይውረዱልን በማለት ተቃውሟል።</p>

<p>የብሔር ብሔረሰቡ አባላት ካነሱት ተቃውሞ ሌላ ሃሳብ የጐሳው መጠሪያ በመለወጥና ይኸው ተለወጠ የተባለው ቋንቋ የወላይታን፣ የጋምጐፋንና የዳውሮን ጐሳዎች ቋንቋ የወከለ ነው ተብሎለት ወጋጎዳ የተሰኘ አዲስ ቋንቋ በመግንስት ተወስኖ የስራ ቋንቋቸው እንዲሆን በመመደቡ መከፋታቸውን ገልፀዋል። ለሰሜን ኦሞ ዞን የተቀረፀውና ይኸው 42 ሚሊዮን ብር የወጣበት ቋንቋ ከአንድ ዓመት በፊት የተጀመረ ሲሆን በዚሁ ዓመት ውስጥ ልጆቻችን መማር አልቻሉም ብለዋል። የወላይታ ብሔረሰብ ከዚህ በተጨማሪ ከቆዳ ስፋት አንፃር በዞን መከለል ይገባዋል የሚሉ ሲሆን ለዚህ ጥያቄም ማዕከላዊ መንግስት እንዲወስንበት ተናግረዋል። የተቃውሞ አቅራቢዎቹ በተጨማሪ ክልሉ በልማትና በግንባታ እየተረሳ ከመሆኑ በላይ በረሃብና በወባ በሽታ 60 ሺ ሕዝብ እንደሞተባቸው ገልፀው በአስተዳደር በኩልም ከፍተኛ በደል እንደሚደርስባቸው አስታውቀዋል። ከዚህም በተጨማሪ በአካባቢው ቀድሞ ያልነበረው የፀጥታ አስከባሪ ኃይል እንደተሰማራና እኒህም ኃይሎች እንደሚያዋክቧቸው ገልጠው ተቃውሟቸውን አሰምተዋል።</p>

<p>እነኚሁ የብሔረሰቡ አባላት ከሁለት ሚሊዮን በላይ ሲሆኑ በቀድሞ ጊዜ ክልሉ በልማት ይጠቀስና ሕዝቡም በሰራተኝነቱ ይታወቅ እንደነበረ አይዘነጋም። በማዕከላዊ መንግስቱ የተወከሉ ባለሥልጣናት ክልሉን የዘነጉና ለብሔረሰቡ ምንም ተግባር ያልፈፀሙ መሆናቸው በዚህ ተቃውሞ ሲነሳ ብሔረሰቡ የቋንቋን ጉዳይ በተመለከተ ያስነሳው ጥያቄ ተመልሶለታል።</p>

<p>በወላይታ ሕብረተሰብ ውስጥ የተነሳው ይኸው ተቃውሞ ከቋንቋ ጥያቄ ባሻገር በአካባቢው ሰፍኖ ያለውን የረሃብ፣ የበሽታና የአስተዳደር በደልም አንስቷል። ለዚህ ተቃውሞ መንግሥት አፋጣኝ ምላሽ ለመስጠት ሲገደድ ለዚህም ምክንያቱ የወቅቱን ሕዝባዊ ድጋፍ አስፈላጊነት የተረዳ አስመስሎታል።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 14 ቀን 1992</a></p>

</body>
</html>	
