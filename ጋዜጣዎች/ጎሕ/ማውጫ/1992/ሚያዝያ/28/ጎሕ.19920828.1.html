<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአልጀርሱ ውይይት ያለ ውጤት ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአልጀርሱ ውይይት ያለ ውጤት ተበተነ</h1>


<p>በአልጀርስ ርዕሰ መዲና ሲደረግ የሰነበተው የኢትዮ ኤርትራ የድንበር ውዝግብን ለመፍታት በሚ/ር አህመድ ኦሀያ አደራዳሪነትና በስማ በለው አነጋጋሪነት ቀርበው የነበሩት የሁለቱም አገር ባለስልጣኖች ምንም ዓይነት ውጤትና ስምምነት ላይ ሳይደርሱ መቅረታቸው ታወቀ።</p>

<p>የኢትዮጵያ የውጭ ጉዳይ ሚ/ር መስሪያ ቤት የሰላሙን ሂደት ጠቅሶ በሰጠው መግለጫ ላይ ስድስት ቀን የፈጀው የሰላሙ ውይይት አለውጤት መጠናቀቁን አብራርቶ የአአድ ዲፕሎማቲች እንዲሁም የአሜሪካና የአውሮፓ ማህበረሰብ ልዑካኖች የኤርትራ መንግስት ወደሰላሙ ሀሳብ እንዲመጣ ያደረጉት የማግባባት ጥረት አልተሳካም ሲል ገልጿል።</p>

<p>የሰላሙ ውይይት የዛሬ ሳምንት ቅዳሜ ዕለት ይጀመራል ተብሎ ፕሮግራም ተይዞለት የነበረ ቢሆንም ኤርትራውያን የልዑካን ቡድኑ እየመሩ ከአስመራ የተነሱት ው/ጉ/ሚኒስቴር አቶ ኃይሌ ወ/ተንሳይ ቅዳሜ ማታ አልጀርስ በመግባታቸው የተነሳ የስብሰባው ዕለት በአንድ ቀን ተራዝሞ እሁድ ምሽት ተጀምሯል።</p>

<p>የሚደረገውን የተናጠል የሰላም ውይይት የመሩት የአአድና የፕ/ት አብዱል አዚዝ ቡጠፍሊቃ ተወካይ የሆኑት የአልጄሪያው የፍትህ ሚኒስትር አህመድ ኦሀያ ሲሆኑ እርሳቸውን ለማገዝም በአሜሪካ ስቴት ዲፓርትመንት የአፍሪካ ጉዳዮች ተወካይ የሆኑት ሚስስ ሱዛን ራይስ እሁድ ዕለት አልጀርስ ገብተው ነበር።</p>

<p>ከስብሰባው መጀመር ሁለት ቀን በኋላ ማለትም ማክሰኞ ዕለት የቀድሞው የአሜሪካ የደህንነት ጉዳይ አማካሪ የነበሩት ሚ/ር አንቶኒ ሌክ ወደ አልጀርስ በመግባት የሰላሙን ጥረት ለመደገፍ የራሳቸውን እንቅስቃሴ አድርገዋል። በፕሬዝዳንታዊ የእንግዳ መቀበያ ሳሎን ውስጥ ለስድስት ቀናት የተደረገውን የተናጠል ውይይት አስመልክቶ የኢትዮጵያ መንግስት የውጭ ጉዳይ ሚ/ር ማክሰኞ ዕለት በሰጠው መግለጫ የኤርትራው ልዑክ ስብሰባውን ለማደናቀፍ እያሴሬ መሆኑን በማረጋገጥ እየተካሄደ ባለው የሰላም ጥረት መልካም ውጤት ይገኛል የሚል ተስፋ አለመኖሩን አስታውቀዋል።</p>

<p>የኤርትራ ውጭ ጉዳይ ሚ/ር በበኩሉ ዕሮብ ዕለት በሰጠው መግለጫ ላይ ኢትዮጵያ የሰላሙን ጥረት እያደናቀፈች መሆኑን አብራርቶ በስብሰባው የቀረበውንና ወደተናጠሉ ውይይት ከመደረሱ በፊት የተኩስ አቁም ስምምነት እንዲፈረም በሸምጋዮቹ የቀረበውን ጥሪ የኢትዮጵያ ልዑክ በማጣጣሉ ተስፋው እየጨለመ መሆኑን አስረድቷል።</p>

<p>በዚሁ ዕለት እሮብ የኢትዮጵያ መንግስት ቃል አቀባይ ጽ/ቤት በበኩሉ ከኢትዮጵያ ው/ጉ/ሚኒስቴር ጋር ተመሳሳይ የሆነ መግለጫ በማውጣት የኤርትራው ልዑክ በአልጀርስ ውስጥ ብርቱ የሽምግልና ጥረት እያደረጉ የሚገኙትን አሜሪካዊቷን ተወካይ ሚስስ ሱዛን ራይስንና የአአድ ዋና ፀሐፊን ዶ/ር ሳሊም አህመድ ሳሊምን በማዋረድ ከዲፕሎማሲያዊ ክብር ውጭ የሆነ ዘላፋ ማካሄዱን ገልጿል።</p>

<p>በአ/አበባ ከተማ የሚገኙ የምዕራብ ዲፕሎማት ምንጮችን በመጥቀስ አጠር ያለ ዘገባውን ትላንት ያስደመጠው የጀርመን ራዲዮ በግንባር አካባቢ እየታየ ያለውን ወታደራዊ ውጥረት ተከትሎ የሰላሙ ጥረት መክሸፉ የተፈራውን ጦርነት ያፈነዳዋል የሚል ሙሉ ፍራቻና እምነት ማሳደሩን አብራርቷል።</p>

<p>ይህ በእንዲህ እንዳለ የውጭ ጉዳይ ሚኒስትር ስዩም መስፍን ትናንት ምሽት አዲስ አበባ መግባታቸውን ከቃል አቀባይ ቢሮ የተገኘውን መግለጫ መነሻ በማድረግ የአሜሪካ ሬዲዮ ባሰራጨው የዜና ዘገባው አስታውቋል። ሬዲዮው ትናንት ምሽት በአልጀርስ ሲደረግ የሰነበተውን የተናጠል የሰላም ውይት አስመልክቶ ሰፊ ዘገባ አቅርቧል። የኢትዮጵያ መንግስት በስብሰባው ላይ የተደረሰውን የመጨረሻ ውጤት አስመልክቶ የሻዕቢያ መንግስት ተጠያቂ ማድረጉን የገለፅው ይኸው ሪፖርት በአሜሪካን የኤርትራ አምባሳደር የሆኑት አቶ ሰመረ ርዕሶም ማስተባበላቸውንም ገልጿል።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 28 ቀን 1992</a></p>

</body>
</html>	
