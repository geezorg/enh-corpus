<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግስት ጥቃት ለመሰንዘር ዝግጅት እያደረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ መንግስት ጥቃት ለመሰንዘር ዝግጅት እያደረገ ነው</h1>


<p>ኤርትራ መንግስት በቅርብ ዓመታት ከኢትዮጵያ ጋር በሚያዋስነው አንድ የጦር ግንባር በኩል ሰብሮ ለመግባትና አዲስ ወታደራዊ ጥቃት ለመክፈት ዝግጅት እያደረገ ነው ሲል አስመራ የሚገኙ የዲፕሎማቲክ ምንጮችን የጠቀሰው የቪኦኤ ሬዲዮ ሐሙስ ምሽት ባሰራጨው የአማርኛ ፕሮግራም አስታወቀ።</p>

<p>ሬዲዮው እንደገለፀው ከሆነ የኤርትራ መንግስት ላለፉት ሶስት ወራት ያህል በሳዋ ወታደራዊ ማሰልጠኛ ውስጥ ሲያሰለጥናቸው ያቆያቸውን በብዙ ሺህ የሚቆጠሩ ወጣት ወታደሮችን ከማሰልጠኛ ጣቢያው በማውጣት ከኢትዮጵያ ጋር በሚዋሰኑበት የጦር ግንባር ማሰለፏን በመግለፅ ተጨማሪ ወጣቶችን በአገሪቱ ልዩ ልዩ ክፍሎች በመሰብሰብ ወደማሰልጠኛው ጣቢያው እያስገባ መሆኑን አብራርቷል።</p>

<p>ኤርትራውያኑ ወታደሮች ከሳዋ ማሰልጠኛ ወጥተው በኢትዮጵያ ድንበር አካባቢ ወደሚገኘው የጦር ግንባር ይጓጓዙ እንጂ በየትኛው ግንባር በኩል እንደተሰለፉ የዲፕሎማቲክ ምንጮቹ ዝርዝር ማብራሪያ አለመስጠታቸውን የጠቀሰው ይኼው የዜና ምንጭ ወታደራዊውን እንቅስቃሴ በማየት ኤርትራ በመጪው ቅርብ ጊዜ ማጥቃት ሳትዘሰነዝር እንደማትቀር ገልፀዋል።</p>

<p>በሌላ ዜና መሰረት የኢትዮጵያ መንግስት ወርሀ ሰኔ ከመምጣቱና የሚጠበቀው የዝናብ ጊዜ ከመጀመሩ አስቀድሞ ከባድ ጦርነት ሊያነሳ እንደሚችል የምዕራባውያን የዜና ምንጮች ገለፁ። ኒውስዊክ የተሰኘው መጽሔት በዚህ ወር ዕትሙ ተቀማጭነታቸው በመጥቀስ ባቀረበው የዜና ዘገባ እንዳብራራው መጪው የክረምት ወር ከመግባቱ አስቀድሞ ኢትዮጵያ በወርሐ ሰኔ መጠነ ሰፊ የማጥቃት እርምጃ ለመውሰድ ተዘጋጅታለች ሲሉ አስረድተዋል።</p>

<p>«ኢትዮጵያ ክረምቱ ሳይገባ በኤርትራ በተያዙባት መሬቶች መሃል የተቻላትን ለማስመለስ ምናልባትም በዛላንበሳ ግንባር በኩል ወታደራዊ ማጥቃት ትጀምራለች» ሲሉ እኚሁ ዲፕሎማት መግለፃቸውን በአፕሪል 24 የታተመው የኒውስ ዊክ መጽሔት በዘገባው ገልጿል።</p>

<p>ይህ በእንዲህ እንዳለ በግንባር አካባቢው ከሚሊቴሪ ሳይንስ አንፃር የሚታይ ወታደራዊ እንቅስቃሴ የለም ሲሉ ጠ/ሚ መለስ ዜናዊ ገለፁ። ጠ/ሚኒስትሩ ሰኞ ምሽት ለቀረበው የቪኦኤ አፍሪካ ወርልድ ቱናይት በሰጡት ማብራሪያ በኢትዮጵያ የተፈጠረው የርሃብ አደጋ ሉዓላዊነቱን ከማስከበር እንደማያግድ አስረድተዋል። ጠቅላይ ሚኒስትር መለስ ከቪኦኤ ጋዜጠኛ ከአሸናፊ አበጀ ጋር ያደረጉትን ውይይት ዛሬ ከምሽቱ ሶስቱ ሰዓትና ነገ በተመሳሳይ ሰዓት እንደሚተላለፍ ታውቋል።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 21 ቀን 1992</a></p>

</body>
</html>	
