<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዓለም አቀፍ ቀይ መስቀል ኤርትራን አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዓለም አቀፍ ቀይ መስቀል ኤርትራን አወገዘ</h1>


<p>ኤራትራ በሕገ ወጥ መንገድ ኢትዮጵያውያንን ከሀገሯ እያባረረች መሆኑን የዓለም አቀፍ ቀይ መስቀል ገለፀ። በዓለም አቀፉ የቀይ መስቀል ዘገባ መሠረት የኤርትራ ባለሥልጣናት በኤርትራ ይኖሩ የነበሩ ኢትዮጵያውያንን በሚዘገንን ሁኔታ ለረሀብና ለውሃ ጥም እያጋለጡ ከ18 ሰዓታት በላይ በእግራቸው ተጉዘው የኤርትራን ግዛት እንዲለቁ ጭፍን ፍርድ ተላልፎባቸዋል ብሏል። ኢትዮጵያውያኑ ከኤርትራ ሲባረሩ ደህንነታቸው ስጋት ላይ በሚጥል ሁኔታም እንደነበረ መግለጫው ያብራራል።</p>

<p>ኢትዮጵያውያኑ የኤርትራን መሬት ለቅቀው እንዲወጡ በተገደዱበት ጊዜም ከጉዞው አድካሚነትና አስቸጋሪነት የተነሳ አምስት ሰዎች ሞተው መንገድ ላይ ሲቀሩ በመጠን የለሹ የጭካኔ እርምጃ የተነሳም ንብረታቸው የትም ወድቆ መቅረቱንና ቤተሰብም ተለያይቶ መበታተኑን በሃዘን አስታውሷል።</p>

<p>እንደዓለም አቀፉ የቀይ መስቀል ኮሚቴ ተጨማሪ ማብራሪያ ከሟቾቹ መካከል አንደኛዋ ነፍሰ ጡር የነበረችና በጉዞ ላይ እያለች እንደተገላገለች ጠቅሷል። አብዛኛዎቹ የተባረሩት ኢትዮጵያውያን ሴቶችና ሕፃናት ሲሆኑ 39 ያህሉ በልዩ ልዩ በሽታዎች የሚሰቃዩና ራሳቸውን ችለው ለመንቀሳቀስ የማይችሉ ሕመምተኞች መሆናቸው ተገልጿል። ይህ ድርጊት ደግሞ የኤርትራ መንግሥት የተባበሩት መንግሥታት ድርጅት 4ኛውን የጄኔቫን ስምምነት አንቀፅ 36 የሚፃረር ሕገ ወጥ እርምጃ ነው ሲል ይኮንነዋል።</p>

<p>የኤርትራ መሪዎች የፈፀሙትን ይህንን አስፀያፊ ተግባር ለማስተባበል የሚሞክሩ ቢሆንም የኢህአዴግ መንግስት ኤርትራውያንን ከአገሩ በማባረሩ በአፀፋው የወሰደው እርምጃ የበቀል መሆኑን ብዙዎች ይስማሙበታል። የኤርትራ መንግስት ኢህአዴግ በሺዎች የሚቆጠሩ ዜጐቼን በእስር ቤት አጉሮ እያሰቃየ ነው ሲል ክስ ሲሰነዝር መቆየቱን ይኸው ሪፖርት ጠቅሷል።</p>

<p>«ዜጐች ወደአገራቸው የሚመለሱት በራሳቸው ፍቃደኝነት ነው» በሚል ሽፋን እየተወሰደ ያለው የማባረር እርምጃ የሕዝቦችን ሰብዓዊ መብት የሚፃረር ነው የሚለው ይህ ሪፖርት በሁለቱም ወገን እየተፈፀመ ያለው ሕገወጥ የማባረር ዘመቻ በአስቸኳይ እንዲገታ ጠይቋል።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 13 ቀን 1993</a></p>

</body>
</html>	
