<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሱማሌ ክልል በሙስና የታሰሩት ግለሰቦች በምርጫው አሸነፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሱማሌ ክልል በሙስና መንግስቱ የታሰሩት ግለሰቦች በምርጫው አሸነፉ</h2>


<p>ባለፈው ግንቦት ወር ከተካሄደው ምርጫ ሶስት ወር ዘግይቶ የኢትዮጵያ ሶማሌ ክልል ምርጫ በአስገራሚ ክስተቶች የተጠናቀቀ መሆኑን ከሥፍራው የደረሰን የዜና ዘገባ ለማወቅ ተችሏል።</p>

<p>የቀድሞ የሶማሌ ክልል ፕሬዝዳንት የነበሩትና በመስከረም ወር 1990 ዓ.ም በክልሉ በተካሄደው የመንግሥት ግልበጣ ከሥልጣናቸው የተወገዱት አቶ ኢድ ጣሂር ፋራህ ከእሥር ቤት ከተለቀቁ በኋላ በጅጅጋ ዞን የግል ተወዳዳሪ ሆነው በመቅረብ ለክልሉ ምክር ቤት የተመረጡ መሆኑ ተገልጧል። በዚያን ወቅት በሶማሌ ክልል ውስጥ የተካሄደውና መፈንቅለ መንግሥቱ እንደመሩ የሚነገርላቸው የቀድሞው ም/ፕሬዝዳንትም እንደ አቶ ኢድ ጣሂር ሁሉ ከእሥር ተፈትተው በፊቅ ዞን ለምርጫ ውድድር ቀርበው «ማሸነፋቸው» ጉድ ማሰኘቱን የደረሰን ዜና ጨምሮ ያብራራል።</p>

<p>«በሕዝቡ ድምፅ ሳይሰጥ ኮሮጆዎች በምርጫ ካርዶች ተሞልተው ተገኝተዋል» የሚል ስሞታ በቀረበበት የሶማሌ ክልል ምርጫ የክልሉ ገዥ ፓርቲ አሸንፏል ተብሏል። ይህንኑ የምርጫ ውጤት የኢትዮጵያ ብሔራዊ የምርጫ ቦርድ መስከረም 15 ቀን 1992 ዓ.ም ባካሄደው አስቸኳይ ስብሰባ አፅድቆታል። ምርጫ ቦርድ «በክልሉ በተንቀሳቃሽ የምርጫ ጣቢያዎች የተካሄደው የምርጫ ምዝገባ በአመርቂ ሁኔታ ተካሂዶ የድምፅ አሰጣጥ ሂደቱም በአግባቡ ተከናውኗል» ሲል ይፋ መግለጫ አውጥቷል።</p>

<p>የኢትዮጵያ ሶማሌ ክልልን በበላይነት የሚመራው ገዥ ፓርቲ በክልሉ ዘጠኝ ዞኖች ውስጥ ለክልል ምክር ቤት ካቀረባቸው 168 ዕጩዎች መካከል 148 ለክልል ምክር ቤት እንዲሁም ከግል 23 እጩዎች መካከል 19ኙ ማለፋቸው ተገልጿል። እንደምርጫ ቦርድ መግለጫ ገዥው ፓርቲ በከፍተኛ ውጤት ምርጫውን በድል አጠናቋል።</p>

<p>ለሕዝብ ተወካዮች ምክር ቤት የተወዳደሩት ተቃዋሚዎች የሶማሌ ዴሞክራሲያዊ ኃይሎቅ ቅንጅትና የምዕራብ ሶማሌ ዲሞክራቲክ ፓርቲ አንድም ተወካይ እንዳላስመረጡና በክልል ደረጃም ቢሆን ያስመረጡት ጥቂት ሰዎችን ብቻ እንደሆነ ዜናው ጠቁሟል።</p>

<p>በግል ከቀረቡት 80 ያህል ዕጩዎች መካከል ለክልሉ ም/ቤት ለማለፍ የቻሉት 11 ብቻ ናቸው። እነዚህም ቀደም ሲል በሥልጣን ላይ የነበሩትንና በክልሉ በተደረገ የሥልጣን ሽኩቻ ከሥልጣን የተወገዱትን ሁለት ተቀናቃኞች ይጨምራል። በሥልጣን ሽኩቻ የቀድሞውን የክልሉንከፍተና የመስተዳድር ሥልጣን የተነጠቁት ሁለቱ ግለሰቦች በምን መመዘኛ እንደገና ወደምርጫው እንዲገቡ እንደተደረገ የሚታወቅ ነገር ባይኖርም «በግል ተወዳዳሪነት» ሽፋን ይቅረቡ እንጂ በመንግሥት ግፊት ወደሥልጣን ለማምጣት የተደረገ ሙከራ ሳይሆን እንዳልቀረ ይገመታል።</p>

<p>የቀድሞው የሶማሌ ክልል ፕሬዝዳንት ኢድ ጣሂር በሙስናና በምግባረ ብልሹነት ብዙ የተባለላቸው ሰው መሆናቸው ይታወሳል። ሁለቱ ሰዎች አሁን ከእሥር ተፈተው ወደምርጫው ውስጥ እንዲገቡ ለምን እንደተፈለገ እንቆቅልሽ ነው የሚሉ አስተያየት ሰጭዎች ከዚያም አልፎ አሁን በተወዳደሩባቸው የምርጫ ጣቢያዎች «አሸናፊ» ናቸው መባሉ ትዕይንቱን አስገራሚ አድርጐታል ይላሉ።</p>

<p>የሶማሌ ክልል የመገንጠል አደጋ ከሚያንዣብባቸው የአገራችን አካባቢዎች የቀዳሚነቱን ሥፍራ የሚይዝ ሲሆን በተደጋጋሚ ጊዘ በዝናብ እጥረትና በድርቅ የሚተቃና ሕዝቡም ለከፋ የረሀብ አደጋ የሚጋለጥበት አካባቢ ነው። ከዚህም በተጨማሪ የኢትዮጵያ መንግሥት ተቃዋሚ ናቸው የሚባሉት ኦነግ፣ ኦብነግ፣ አልኢትሃድ አልእስላሚያን የመሳሰሉት ቡድኖች የጦር መሣሪያ አንግበው የሚንቀሳቀሱበት ቀጠና እንደሆነም የሚታወቅ ነው።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 20 ቀን 1993</a></p>

</body>
</html>	
