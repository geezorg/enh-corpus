<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳን መንግሥትና ተቃዋሚዎች ኤርትራ ውስጥ ተነጋገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሱዳን መንግሥትና ተቃዋሚዎች ኤርትራ ውስጥ ተነጋገሩ</h1>


<p>የሱዳኑ ፕሬዝዳንት ጄኔራል ዑመር አልበሽርና ተቃዋሚያቸው የሆነው የሱዳን ብሔራዊ ዲሞክራሲያዊ ሕብረት ፓርቲ ሊቀመንበር መሐመድ ዑስማን አልምርጋኒ በኤርትራ አስመራ ውስጥ ተገናኝተው መነጋገራቸው ተገለፀ።</p>

<p>ሁለቱ ተቀናቃኞች ተገናንኝተው እንዲነጋገሩ ሁኔታዎችን ያመቻቹት የኤርትራው ፕሬዝዳንት ኢሳይስ አፈወርቂ ናቸው ተብሏል። ሁለቱ ተቀናቃኞች የተወያዩባቸው ዝርዝር ጉዳዮች በይፋ ባይገለጥም የአልበሽርና የአልሜርጋኒ የአሁኑ ግንኙነት በሱዳን ብሔራዊ እርቅን ለመፍጠር የሚያስችል አንድ ጉባዔ ለማካሄድ ሁኔታዎችን የሚያመቻች ሊሆን እንደሚችል ተገምቷል።</p>

<p>ፕሬዝዳንት አልበሽርና መሐመድ አልምርጋኒ በዚህ ጉዳይ ላይ ለመስማማት የሚችሉ ከሆነ የሱዳንን ውስጣዊ የፖለቲካ ችግር በሰላም ለመፍታት ወደሚቻልበት ደረጃ መሸጋገር ይቻላል ተብሏል። ሁለቱ ሰዎች ውይይቱን የቀጠሉት በኢሳያስ አፈወርቂ መሆኑ ሲታወቅ የኤርትራው መሪ ስለዚሁ ጉዳይ የሱዳን መንግሥት የባሕልና የማስታወቂያ ሚኒስትር የሆኑትን ጋዚ ሳላህ አልዲኒ ተቀብለው ማነጋገራቸው ታውቋል። በውይይቱም ወቅት በሁለቱ አገሮችና በአፍሪካ ቀንድ አካባቢ ዘላቂ ሰላም በሚሰፍንበት ሁኔታ ላይ ተነጋግረዋል።</p>

<p>አሁን ከአልበሽር ጋር አስመራ ውስጥ የተነጋገሩት የሱዳን ብሔራዊ ዲሞክራሲያዊ ሕብረት መሪ መሐመድ ዑትማን አልሚርጋኒ የሱዳን ተቃዋሚዎች ህብረት ሊቀመንበር መሆናቸው የሚታወቅ ነው። ብዙዎቹ የሱዳን መንግስት ተቃዋሚዎች በሱዳን ውስጥ ሰላም እንዲሰፍን ከተፈለገ ብሔራዊ እርቅንና ውይይት ተደርጐ አዲስ ምርጫ እንዲደረግ ይጠይቃሉ።</p>

<p>የሱዳን ተቃዋሚዎች በአሁኑ ወቅት በምዕራብ ሱዳን ግዛቶች ውስጥ ተደጋጋሚ ጥቃቶችን እየፈፀሙ ሲሆን የጥቃት ዒላማዎቻቸውም የሱዳን መንግስት እያስገነባቸው ያሉ የነዳጅ ማጣሪያና ማውጫ አካባቢዎች ናቸው። አንዳንድ የዜና ዘገባዎች እንደሚጠቁሙት ከሆነ የሱዳን ተቃዋሚዎች በአንዳንድ የነዳጅ ጣቢያዎች ላይ ከፍተኛ ጉዳት አድርሰዋል።</p>

<p>በኢሳያስ ጠያቂነትና አገናኝነት አስመራ ውስጥ የተወያዩት አልበሽርና አልሚርጋኒ ጦርነቱን ለማቆምና በሰላማዊ መንገድ ለመስራት የሚችሉበት አንድ ስምምነት ላይ ሳይደርሱ አልቀረም።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 20 ቀን 1993</a></p>

</body>
</html>	
