<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እሁድ ምሽት በአዲስ አበባ የፍንዳታ ድምፅ ተሰማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እሁድ ምሽት በአዲስ አበባ የፍንዳታ ድምፅ ተሰማ</h1>


<p>እሁድ ምሽት በአዲስ አበባ ሦስት ተከታታይ ከፍተኛ የፍንዳታ ድምፅ በመሰማቱ በሕዝቡ መካከል መደናገጥን ፈጥሮ ነበር። ይሁንና እሁድ ምሽት ሲተላለፍ የነበረው የኤፍ.ኤም አዲስ ሬዲዮ መደበኛ ስርጭቱን አቋርጦ የሚከተለውን ማስተባበያ ሰጥቷል «ክቡራን አድማጮቻችንና የአዲስ አበባ ነዋሪዎች ዛሬ ምሽት ግዮን ሆቴል አካባቢ በተፈጠረው ችግር የአር.ፒ.ጄ መሳሪያ በስህተት በመባረቁ መደናገጥን መፍጠሩ ይታወቃል። ይሁንና ችግሩ የተፈጠረው በስህተት ስለሆነ ሕዝቡ እንዲረጋጋ ለመግለፅ እንወዳለን» ይላል። </p>

<p>ታዛቢዎች ይህ ማስታወቂያ ከመተላለፉ በፊት የከባድ መሳሪያ ድምፅ መስማታቸውን አስረድተዋል። በጊዮን ሆቴል አካባቢ የነበሩ መሸታ ቤቶች ወዲያውኑ ተዘግተዋል። አካባቢ በከባድ ድንጋጤ ነበር የተመታው ይሁንና ጊዮን ሆቴል አካባቢ ተብሎ ሲጠቀስ የትኛው አካባቢ ለማመልከት የተጠቀሰ ነገር የለም። ታዛቢዎች ምናልባት ቦታው ያለው ወታደራዊ ተቋም መከላከያ ሚኒስቴር በመሆኑ ችግሩ እዛው እንደተፈጠረ ያስረዳሉ።</p>

<p>ያነጋገርናቸው ወታደራዊ ባለሙያዎች በበኩላቸው አር.ፒ.ጄ የተባለው መሳሪያ በፍፁም ሊባርቅ አይችልም ይሉናል። ይኸው በሩስኪ ቋንቋ ሩችኖች ፑልሚኖት ግራፕት የተባለው መሳሪያ በሌላ ስሙ ላውንቸር ተብሎ የሚጠራው ነው የሚሉት ባለሙያዎች አገልግሎቱ በነፍስ ወከፍ የሚያዝ ለታን፣ ምሽግ ለማፍረስና ሰብሰብ ያለሠራዊት ለማውደም የሚያገለግል እንደሆነ ጠቅሰው እንደሆነ ጠቅሰው በፍፁም ሊባርቅ እንደማይችል ያስረዳሉ። የተኩሱ ድምፅ የተሰማው ሶስቴእ በመሆኑ በራሱ በባለሙያዎቹ ጥርጣሬ አሳድሯል። ላውንቸርን ለመተኮስ ወታደሩ ጥይቱን በመተኮሻው ላይ ማስገባት አለበት። ስለዚህ አንዴ የዋጠው ጥይት ቢተኮስ ለሁለተኛ ለሦስተኛ ጊዜ ሌላ ጥይት መዋጥ ስለሚገባው በስህተት ባርቀዋል የተባሉ ሦስቱ የአር ፒ ጄ ጥይቶች የት አካባቢ እንደወደቁና ምን ዓይነት አደጋ እንዳደረሱ አይታወቅም።</p>

<p>ጊዮን ሆቴል አካባቢ የመሳሪያው «መባረቅ» ቢከሰትም የአራት ኪሎ ሕዝብ ድምፁን በከፍተኛ ጩኸት በመስማቱ መደናገጡን ሪፖርተራችን ያነጋገራቸው የአካባቢው ነዋሪዎች ያስረዳሉ።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 16 ቀን 1993</a></p>

</body>
</html>	
