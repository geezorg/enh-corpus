<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲ ተማሪዎች ለተወካዮች ም/ቤት ብሶታቸውን በደብዳቤ ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲ ተማሪዎች ለተወካዮች ም/ቤት ብሶታቸውን በደብዳቤ ገለፁ</h1>


<p>ከሚያዝያ 2 ቀን 1993 ጀምሮ ትምርህት አቋርጠው የሰነበቱት የአዲስ አበባ ዩኒቨርስቲ ተማሪዎች ወደትምህርት ገበታቸው ተመልሰው ለመስተናገድ እንዳይችሉ ከፍተኛ መሰናክል እንደገጠማቸው በመግለፅ የኢፌዴሪ የሕዝብ ተወካዮች ም/ቤት ፍትሐዊ የትምህርት እንቅስቃሴ የሚያደርጉበትን አፋጣኝ መፍትሔ እንዲፈልግላቸውና ኢፍትሐዊ ድብደባና ለመሳሰሉት ተጠያቂ የሆነውን ክፍል ሕግ ፊት እንዲያቀርቡላቸው ተማፀኑ።</p>

<p>የዩኒቨርስቲው ተማሪዎች ትናንት ዓርብ ሚያዝያ 19 ቀን 1993 ለሕዝብ ተወካዮች ም/ቤት ባቀረቡት ደብዳቤ ቀደም ባለው ጊዜ የዩኒቨርስቲው አስተዳደር ምላሽ ሊሰጥባቸው ያልቻሉ 11 መሰረታዊና 4 ማብራሪያ የሚያስፈልጋቸው ጥያቄዎቻቸውን አስታውሰው የሚኒስቴር መስሪያ ቤቱ ለጥያቄዎቻቸው አግባብ ያለው ምላሽ መስጠት ሲገባው በተቃራኒው ለጥያቄያቸው የተዛባ ትርጉም ሰጥቶ በመወንጀል ከፖሊስ ጋር ተባብሮ ዩኒቨርስቲውን ለቀው እንዲወጡ መደረጉንና ከሶስት ሺህ በላይ ተማሪዎች በልዩ ልዩ የፖሊስ ሰፈሮች እስር፣ ድብደባና እንግልት እንደደረሰባቸው አስታውቀዋል።</p>

<p>ተማሪው የተንቀሳቀሰው ሕጋዊነትን ተከትሎ ከግቢው ሳይወጣ መሆኑንና ጥያቄያቸውም በሕገ መንግሥትቱ በተረጋገጠው መሰረት መሆኑን ለምክር ቤቱ ሳይገልፁ ያላለፉት የአዲስ አበባ ዩኒቨርስቲ ተማሪዎች ትምህርት ሚኒስቴር ጥረታቸውንና ሕጋዊነታቸውን ሁሉ ዘንግቶ ተማሪውን ወንጀለኛ የሚያደርግ ቅፅ በማዘጋጀት እንዲፈርሙ ያቀረበላቸው መሆኑን ከመግለፃቸውም በላይ መግለጫው በፖሊስ የሚፈለጉ ተማሪዎችን አይመለከትም የተባለበት ምክንያትና ዓላማ የቀድሞው የተማሪዎች ህብረት አባላትን ሰባቱን የጊዜያዊ ኮሚቴ አባላትንና እንቅስቃሴውን እንዲያስተባብሩ የተመረጡ ተማሪዎችን ለመወንጀል ታስቦ ነው ብለዋል።</p>

<p>ተማሪዎቹ በመጨረሻም የተዘጋጀው ቅፅ ሳይሰረዝ መላው ተማሪ ከሕግ ተጠያቂነት ነፃ ሳይሆን ለቀረቡት ጥያቄዎች መልስ መላውን ተማሪ የሚያሳትፍ መድረስ ሳይዘጋጅና አጠቃላይ የትምርህት ዋስትና ሳያገኙ ትምህርት እንደማይጀምሩ አረጋግጠዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 20 ቀን 1993</a></p>

</body>
</html>	
