<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ የስዬ ክስ ከታምራት ላይኔ ጋር ተያይዟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲሱ የስዬ ክስ ከታምራት ላይኔ ጋር ተያይዟል</h1>


<p>እነስዬን አብርሃን ጨምሮ ትላንት ጠ/ፍቤት የቀረቡት ተከሳሾች አቶ ዐፋ አብርሃ፣ አቶ ቢተው በላይ ከብዙ የፖኢስ የጠበቃና የዳኛ ክርክር በኋላ ለሰኔ 25 ተቀጥረዋል። ፖሊስ በበኩሉ በአቶ ስዬ ላይ አዲስ ክስ የመሰረተ ሲሆን ይኸውም ከቀድሞው ጠ/ሚኒስትር ታምራት ጋር ተያያዥነት እንዳለው ለፍ/ቤቱ አመልክቷል።</p>

<p>አቶ ቢተው በላይ በ72 ሚሊዮን ብር የተከሰሱ ሲሆን የአቶ ስዬ አብርሃ ወንድም አቶ አሰፋ አብርሃም ያለአግባብ ከባንክ ብድር ወስደዋል በሚል በፖሊስ በኩል ክስ ቀርቦባቸዋል። ተከሳሾቹ የክሱን ሂደት ባለመቀበልና ችግሩ ፖለቲካዊ መሆኑን በማመልከት የዋስትና መብታቸውን ፍ/ቤቱ እንዲጠብቅ በራሳቸውና በጠበቆቻቸው አማካይነት ጠይቀዋል።</p>

<p>የአቶ ስዬ ወንድም የሆኑት አቶ ምህረተ አብ በበኩላቸው ከባንክ ተበድረው ከተባለው ገንዘብ ላይ 1 ሚሊዮን መመለሳቸውን ገልጠው አሁንም የታገደው ብር እንዲለቀቅላቸው አመልክተዋል።</p>

<p>አቶ ስዬን በተመለከተ የቀረበው አዲሱ ክስ «አቶ ስዬ አብርሃ የመከላከያ ሚኒስትር በነበሩበት ወቅት ከያኔው ጠቅላይ ሚኒስትር አቶ ታምራት ላይኔ ጋር በመሆን አምስት መኪኖች ቀረጥ ሳይከፈልባቸው እንዲገቡ አስደርገዋል» የሚል አዲስ ክስ ቀርቦባቸዋል።</p>

<p>ትናንት ዓርብ በዋለው የፌዴራል ጠቅላይ ፍ/ቤት ችሎት «አቶ ስዬ በዝምድና አቶ ካሳዬ አባይ የተባሉ ነጋዴ አምስት መኪኖችን ካለቀረጥ ክፍያ ወደአገር እንዲያስገቡ ረድተዋል፣ ይህንንም ያስደረጉት ከአቶ ታምራት ላይኔ ጋር በመተባበር ነው» ብሏል ፖሊስ። አዲስ ክስ ያቀረበው ፖሊስ ጉዳዩ እየጠለቀ የሚሄድ መሆኑን ጠቅሶ ምርምራ ለማጠናቀቅ ሰፊ የጊዜ ቀጠሮ እንዲሰጠው ሲጠይቅ የአቶ ስዬ ጠበቆች የቀረበው ክስ በፖሊስ ከተጠቀሰው አንቀጽ ጋር ግንኙነት እንደሌለው በመግለጹ ተቃውመውዋል። የሁለቱን ወገኖች ክርክር አዳምጦ ለሰኔ 25 ቀን 1993 ዓ.ም የ10 ቀን የጊዜ ቀጠሮ ሰጥቷል።</p>

<p>አቶ ሰዬም ቀጥለው በመናገር «አመሰግናለሁ እኔ የታሰርኩት ግንቦት 21 ቀን ከአምስት ወንድሞቼና ከአንድ እህቴ ከሰባት ቤተሰቤ ጋር ነው። የቀሩት ሁለት ወንድሞቼ ናቸው። በደርግ ጊዜ አባቴንና ወንድሜን ያጣሁበት ጊዜ ነው። «ፍ/ቤቱ ቆሞ ያለው ቤተሰብ ለምን እንደመጣ እንዳስረዳ ይፈቀድልን። እኔ ልዩ እስረኛ ነኝ። ሰኔ 1/93 ዋስትና ተፈቀደልኝ። ግን እስከ አሁን ፖሊስ በጉልበቴ ከፍ/ቤት ያላገኘውን ጊዜ ወስዶ አስሮኛል። ምንም ምርመራ አልተደረገብኝም። የዕለት ሁኔታ እንኳ ግንቦት 21 ታስሬ ትናንት ነው የተጠየኩት። ማክሰኞ ዕለት ፍ/ቤት በድጋሚ በነፃ ቢለቀኝም በር ተዘግቶብኝ ነበር። ከዛ በኋላ በሩ ሲከፈት 400 ሜትር ወክ አድርጌ ያለፍ/ቤት ትዕዛዝ ልዩ የፖለቲካ ኃይሎችን ትዕዛዝ ተቀብዬ ግርግር ላለመፍጠር ገብቻለሁ። እኔ የሕሊና እስረኛ ነኝ። እኔን ከፖለቲካው መድረክ ለማግለል እዚህ እንዲዘጋብኝ ተደርጓል። አሁንም ቀጠሮ የሚጠየቅብኝ በዚህ ምክንያት የሀገሬ የሕግ ባለሙያዎች ትክክለኛ ውሳኔ ይሰጣሉ ብዬ እገምታለሁ እኔ (እንባ ተናንቋቸው ንግግራቸውን አቋርጠዋል)።</p>


<p class="align-center"><a href="/Gazettas/Goh/info/Goh.sera.html">ከጎሕ ሰኔ 16 ቀን 1993</a></p>

</body>
</html>	
