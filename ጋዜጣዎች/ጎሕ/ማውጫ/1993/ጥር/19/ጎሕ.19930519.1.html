<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በሶማሊያ ምድር አንድም ወታደር ለወረራ አላሰማራንም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በሶማሊያ ምድር አንድም ወታደር ለወረራ አላሰማራንም»</h1>


<p>የሶማሊያ የሽግግር መንግሥት ከተቋቋመ ማግስት ጀምሮ በኢትዮጵያ ላይ እያራመደ ያለው የስም ማጥፋት ዘመቻ ተጠናክሮ በቀጠለበት በአሁኑ ወቅት ኢትዮጵያ በሶማሊያ ጉዳይ ውስጥ ጣልቃ የመግባት ፍላጐት በፍፁም እንደሌላት በውጭ ጉዳይ ሚኒስትር የአፍሪካ ቀንድ ጉዳይ ክፍል ተጠሪ አስታወቁ።</p>

<p>አዲሱ የሽግግር መንግሥት በሞቃዲሾ ስልጣን ከያዘበት ጊዜ አንስቶ በኢትዮጵያ ላይ እያራመደ ያለው አፍራሽ ፕሮፓጋንዳ ከወዲሁ መግታት ያለበት መሆኑን የኢትዮጵያ መንግሥት ውጭ ጉዳይ ሚኒስትር ቀደም ሲል መግለጫ አውጥቶ የነበረ ቢሆንም ይኼው አፍራሽ የፕሮፓጋንዳ ዘመቻ አሁንም ተጠናክሮ ቀጥሏል።</p>

<p>በኢትዮጵያ የውጭ ጉዳይ ሚኒስቴር መስሪያ ቤት የአፍሪካ ቀንድ ጉዳይ ክፍል ተጠሪ የሆኑት አቶ የማነ ኪዳኔ (ጃማይካ) ትላንት ማለዳ ለተላለፈው የቢቢሲ ሬዲዮ የኔትወርክ አፍሪካ ዘጋቢ ኒታ ባላህ አዲስ አበባ ላይ በሰጡት ቃለ ምልልስ እንዳስታወቁት ከሆነ የሶማሌ መሪዎች እያራመዱ ያሉት ከንቱ ውንጀላ ከፀረ ኢትዮጵያ ኃይሎች የሚፈበረክ መሆኑን ገልፀዋል። ሐሰን በሬሳ የተባለው የቢቢሲ ሬዲዮ ዘጋቢ ማክሰኞ ምሽት ባሰራጨው የፎከስ ኦን አፍሪካ ፕሮግራሙ ላይ እንደገለፀው የኢትዮጵያ ወታደሮች በቁጥጥራቸው ስር ይዘውታል ከሚባሉት ከተሞች መካከል በአንዱ ከተማ የተቃውሞ ሰልፍ በወጡ የሶማሌ ዜጐች ላይ ወታደሮች ተኩስ ከፍተው አምስት ሰዎች መግደላቸውን ገልጸው ነበር።</p>

<p>አቶ የማነ ኪዳኔ በበኩላቸው የተጠናከረ የሶማልያ መንግሥት መመስረት ለአካባቢው ሠላም ዓይነተኛ መፍትሔ መሆኑን በመግለፅ ኢትዮጵያ በሶማሊያ መንግሥት ላይ አፍራሽ ሚና በመጫወት ላይ አለመሆኗን አስታውቀዋል። ባይ፣ ጌቶ፣ ባኪልና በመሳሰሉት ከተሞች የኢትዮጵያ ወታደሮች ሰፍረዋል የሚለውን ውንጀላ የተቃወሙት አቶ የማነ ኢትዮጵያ በሶማሊያ መሬት ውስጥ አንድም ወታደር የሌላት መሆኑን ገልፀዋል።</p>

<p>ኢትዮጵያ የሞቃዲሾ ተቃዋሚዎችን ትረዳለች የሚለውን የሶማሊያ መሪዎችን መግለጫ ሃሰት ነው ሲሉ ያጣጣሉት ባለሥልጣኑ ጉዳዩ ከፀረ ኢትዮጵያ ኃይሎች ጋር የሚያያዝ ተራ ፕሮፓጋንዳ መሆኑን በመግለፅ ሀቁ ግን ኢትዮጵያ ከሶማሊያ የእርስ በእርስ ጦርነት የምታገኘው ፋይዳ የሌላት ከመሆኑ በላይ ሶማሌ ላንድና ጁባ ላንድ የተባሉትን ክልላዊ አስተዳደሮች የፈጠረች አለመሆኑን አውስተዋል።</p>

<p>በምዕራብ ሶማሌ በኩል ሌላ አስተዳደር ለማዋቀርና ንህንዋይን ሬዚስታንስ አርሚ የአስተዳደሩ ባለቤት እንዲሆን ኢትዮጵያ መጠነ ሰፊ ዘመቻ እያደረገች ነው የሚለው አቤቱታም መሠረተ ቢስ ውንጀላ መሆኑን አረጋግጠው ይሁንና ይህንን የመሳሰሉ ተደጋጋሚ ውንጀላ በአጭሩ ሊገታ ካልቻለ አሳሳቢ ነገር ሊፈጠር እንደሚችል ባለሥልጣኑ አስረድተዋል።</p>

<p>ኢትዮጵያ በሶማሊያ መንግሥት እንዳይቋቋም የምትፈልገው የኦጋዴን ችግር ስለሚነሳ ከመሆኑም ባሻገር የተጠናከረች ሶማሊያ ከተፈጠረች ከዚህ ቀደም የምትጠይቀውን የኦጋዴን ይገባኛል ጥያቄ እንደምታነሳ ጥርጣሬ አለ በማለት ጋዜጠኛዋ ያቀረበችውን ጥያቄ ሃሰት ነው በማለት ያስተባበሉት አቶ የማነ ኪዳኔ (ጃማይካ) የኢትዮጵያ ሠራዊት የአገሩን ድንበር ከመጠበቅ ባሻገር ወደፊት በመጓዝ ወረራ የመፈፀም ህገ መንግሥታዊ መብት የለውም ሲሉ ጨምረው አረጋግጠዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 19 ቀንም 1993</a></p>

</body>
</html>	
