<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመድ አዲስ የፀጥታ መስመር ነደፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተመድ አዲስ የፀጥታ መስመር ነደፈ</h1>


<p>የተባበሩት መንግሥታት ድርጅት (ተመድ) ዋና ፀሐፊ ልዩ ልዑክ ሚስተር ሌግዋላ ጆሴፍ ሌግዋላ የተመራው የልዑካን ቡድን በድርጅቱ የወጥኣውን ዝርዝር ለኢትዮጵያ ጠ/ሚ መለስ ዜናዊና ለኤርትራው ፕሬዝዳንት ኢሳያስ አፈወርቂ ማቅረቡ ታወቀ።</p>

<p>ጊዜያዊ የሰላም ቀጠናውን መካለል አስመልክቶ የሰላሙን ሂደት ለማፋጠን የወጣና በቀና መንፈስ የቀረበ መካለል መሆኑን የገለፀው ይኸው መግለጫ የተነደፈው ዕቅድ በድንበር መካለሉ ላይ የሚያሳድረው ምንም ዓይነት ተፅዕኖ እንደሌለ አመልክቷል።</p>

<p>የዕቅዱ ልዩ ዓላማ የሰላም ቀጠናውን የሚለይ ሁለት መስመር ለማስመር የሚያስችል ነው። ከዚህ ቀደም የሰላም አስከባሪው ልዑክ ያወጣው ጊዜያዊ የሰላም ቀጠና መስመር በኢትዮጵያ በኩል ተቃውሞ ያስነሳ ከመሆኑ ባሻገር ልዑኩ ባወጣው በዚሁ የተሳሳተ የሰላም ቀጠና መስመር የተነሳ በግልፅ ይቅርታ እንዲጠይቅ የተደረገ መሆኑ ይታወሳል።</p>

<p>አሁን በተከለለው የሰላም ቀጠና መስመር ዙሪያ አሰማመሩ ምን ሊሆን እንደሚችል ዝርዝር ማብራሪያ አለመኖሩን ይኸው የወጣው መግለጫ አመልክቷል። በአልጀርሱ የሰላም ስምምነት የሰላም ቀጠና ይከለላል ተብሎ ሁለቱ አገሮች በፈረሙት ሰነድ መሰረት በሚከለለው የሰላም ቀጠና የድርጅቱ ሰላም አስከባሪ ኃይል ሙሉ የመዘዋወር መብት እንዳለው ይኸው መግለጫ ጨምሮ አስታውቋል።</p>

<p>በሰላም ቀጠናው አከላለልና ወታደሮችን በማስወጣት እና ሰላም አስከባሪው ኃይል በሚሰፍርበት ቦታ በሁለቱ ወገን የተነሳው ውዝግብ ጉዳዩን ወደኋላ በመመለስ የሁለቱን አገሮች ግጭት ባስነሳው የድንበር ይገባኛል ጥያቄ ላይ ያረፈ በመሆኑ የሁለቱም ወታደራዊ ቅንጅት ስብሰባ ያለውጤት ሊበተን መቻሉ ይታወሳል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 26 ቀን 1993</a></p>

</body>
</html>	
