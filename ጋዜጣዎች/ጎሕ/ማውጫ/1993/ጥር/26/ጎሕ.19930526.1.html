<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለ100 ሰዎች እልቂት መንስኤ ከሆነው ግጭት በኋላ አያሌ አማሮች ወደጐጃም ተሰደዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለ100 ሰዎች እልቂት መንስኤ ከሆነው ግጭት በኋላ አያሌ አማሮች ወደጐጃም ተሰደዋል</h1>


<p>በምስራቅ ወለጋ በተለያዩ ቦታዎች የተካሄዱትን ግጭቶች በመሸሽ ቁጥራቸው በሺዎች የሚቆጠር የአማራ ተወላጆች ከተማዋን እየጣሉ በመሰደድ ላይ መሆናቸው ታወቀ። ባለፈው ዓመት ነሐሴ ወር ውስጥ በተጠቀሰው ከተማ ተፈጥሮ በነበረ ግጭት አንድ መቶ የሚጠጉ የአማራ ተወላጆች መንደራቸውን ጥለው መሰደዳቸውን የገለፀው የጀርመን ድምፅ ሬዲዮ ሐሙስ ዕለት ባስተላለፈው ዘገባው እንዳረጋገጠው ከሆነ ከወለጋ የሸሹት የአማራ ተወላጆች በአሁኑ ሰዓት ቡፌ በተባለ የጐጃም ከተማ በድንኳን ውስጥ እንደሰፈሩ ታውቋል።</p>

<p>ብዙ ሕይወት ያጠፋውን ግጭት ተከትሎ በዞኑ መስተዳደር ባለሥልጣናት በኩል የተፈጠርውን ጠንካራ ጥላቻ በመፍራት አካባቢውን ለቀው የተሰደዱት ተወላጆች እንደሚገልፁት ከሆነ ቤቶቻቸው በእሳት እንዲጋይ ከመደረጋቸው ባሻገር ከቤት ንብረታቸው ተፈናቅለው እንዲወጡ በጦር መሣሪያ በገጀራ ጭምር ድብደባ ዛቻና ማስፈራራት የተደረገባቸው መሆኑን ያስረዳሉ ቀደም ሲል ክልላችንን ለቃችሁ ውጡ በሚሉ ግለሰቦችና በአካባቢው በሰፈሩ የአማራ ተወላጆች መካከል ግጭት በተደረገበት ወቅት አንድ የዞኑ ፖሊስ አባል በመሞቱ በዕለቱ ይደረግ የነበረው የበቀል እርምጃና አፈና ተጠናክሮ የቀጠለ መሆኑን የሚያስረዱት እነዚሁ ተፈናቃዮች በሕይወታቸው ላይ ከደረሰው በደል ባሻገር ንብረታቸውን እንደወደመ ያስረዳሉ።</p>

<p>በቡሬ የሰፈሩ እነዚህ ተፈናቃዮችን መነሻ ያደረገው የጀርመን ድምፅ ዘገባ እንዳብራራው ከሆነ ተፈናቃዮቹ በደሉ የተፈፀመባቸው በኦሮሞ ተወላጆች መሆኑን መናገሩ አግባብ አለመሆኑን ጠቅሰው ጉዳዩ እየተደረገ ያለው በኦሮሞ ሕዝብ ስም በሚንቀሳቀሱ የዞኑ ባለሥልጣናት መሆኑን በመግለፅ ሁለቱ ሕዝቦች ለዓመታት ያህል በአብሮነት የኖሩ መሆናቸውን አረጋግጠዋል።</p>

<p>በምስራቅ ወለጋ በረዳ አርሙ በተባለው ወረዳ ሰፍረው ከነበሩት የአማራ ተወላጆች መካከል 6 ሺህ የሚጠጉ የዞኑ ባለሥልጣናትን በመሸሽ ቤት ንብረታቸውን እየጣሉ ወደጐጃም መሰደዳቸውን የሚያረጋግጡ ምንጮች እነዚሁ ዜጐች በአሁኑ ሰዓት ያለበቂ መጠለያ በችግር ላይ መሆናቸውን አስረድተዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 26 ቀን 1993</a></p>

</body>
</html>	
