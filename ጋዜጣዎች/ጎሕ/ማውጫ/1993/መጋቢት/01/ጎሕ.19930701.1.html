<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የማጅራት ገትር በሽታ እየተባባሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የማጅራት ገትር በሽታ እየተባባሰ ነው</h1>


<p>የኢትዮጵያ ጤና ጥበቃ ሚኒስቴር ባለፈው ዓመት መጨረሻ ላይ የማጅራት ገትር በሽታ በልዩ ልዩ ከተሞች ታይቷል በሚል መነሻ ለአንዳንድ ከተሞች ክትባት ለመስጠት ቢበቃም በሽታው ከወራታት በኋላ አገርሽቶ አስጊ ደረጃ ላይ መድረሱ ታውቋል። የመንግሥት ጤና ጥበቃ ኃላፊዎች ከዓለም ጤና ድርጅት አጣዳፊ የመድኃኒት እርዳታ እንዲለግስ መጠየቃቸውን በሽታው ከቁጥጥር ውጭ መሆኑን የሚያረጋግጥ ነው።</p>

<p>ባለፈው ዓመት በአዲስ አበባ ከተማ በሽታው አስጊ በሆነ መልኩ መከሰቱን የሚያረጋግጡ ፍንጮች ነበሩ። ካለፉት ሁለት ሳምንታት ጀምሮ የሚደመጡ ዘገባዎችና ከመንግሥት የሚወጡ አኃዞች በሽታው መባባሱን የሚያሳዩ ናቸው። እንደመንግስት ይፋዊ መግለጫ መሰረት በአማራውና በሰሜን ሸዋ ክልል በተፈጠረው በዚሁ በሽታ 657 ሰዎች የበሽታው ተጠቂ ሆነው ከመገኘታቸው ባሻገር 57 ሰዎች ለሕልፈተ ሕይወት በቅተዋል።</p>

<p>በመቱ ከተማ በተቀሰቀሰው ወረርሽኝ የዜና ምንጩ ዘገባውን ባስታወቀበት ሰዓት ድረስ 25 ሠዎች የበሽታው ሰለባ በመሆን ሆስፒታል ገብተዋል። ከነዚህ መሀል ሆስፒታል የደረሰው አንድ ወጣት አፋጣኝ እርዳታ ለማግኘት ባለመቻሉ ህይወቱ ወዲያውኑ ማለፉን የኢትዮጵያ ቴሌቪዥን በምስል አስደግፎ ባቀረበው ዘገባው ላይ አስታውቋል።</p>

<p>ባለፈው ዓመት ለበሽታው ክትባት ለማግኘት ከቻሉት ከተሞች መካከል አንዷ በሆነችው በአምቦ ከተማ 40 ሰዎች በበሽታው ተለክፈው ሆስፒታል ገብተዋል። የከተማዋ አስተዳዳሪ በበሽታው የሞቱ ሰዎች የሉም ቢሉም ሁለት አባቶች ለኢትዮጵያ ሬዲዮ በሰጡት ቃለምልልስ ላይ ሶስት ልጆቻቸው በበሽታው የተነሳ በአንድ ቀን መሞታቸውን አረጋግጠዋል።</p>

<p>ወደሐረሪ ክልል የገባው የማጅራት ገትር በሽታ ቁጥር ከፍተኛ የሆነ የሰው ኃይል ማጥቃቱ ተገልጿል። በዚህች ከተማ ከተጠቁ ሰዎች መካከል አንድ ወይንም ሁለት ሰዎች ሳይሞቱ እንዳልቀረ ተነገሯል። አሁን በወረርሽን ከተጠቁት አካባቢዎች መካከል በተለይ በኢሉባቡር መቱና አምቦ ከዛ ውጪ በሐረሪ፣ በጉራጌ፣ በሱማሌ ሸገሌ ዞን በድሬዳዋ፣ በአፋር፣ በጋምቤላና፣ በአማራ ክልሎች አደገኛ በሆነ መልኩ ተጠቅተዋል።</p>

<p>ከጥቂት ቀናት በፊት በሶማሌ ክልል በበሽታው የተጠቁ 10 ሰዎች ሲሞቱ በጉራጌና በሐረሪ በተመሳሳይ ሁኔታ 15 ሰዎች ለህልፈት መጋለጣቸው ተገልጧል። የዓለም አቀፉ ቀይ መስቀል ኮሚቴ ከቅርብ ዓመታት ወዲህ በኢትዮጵያ ከደረሰው ወረርሽን አስከፊ የሆነው የማጅራት ገትር በሽታ ክትባት ለማግኘት በቀረበው ዓለም አቀፍ ተማፅኖ ላይ የበኩሉን ጥያቄ አቅርቧል።</p>

<p>የቀይ መስቀሉ ኮሚቴ የተላላፊ በሽታ ኤክስፐርት በኢትዮጵያ አስጊ የሆነ ሁኔታ በመኖሩ መድኃኒቱን በመስጠት በኩል እርምጃ እንዲወሰድ ጥሪ አቅርበዋል። አንጐልን የሚያጠቃው የማጅራት ገትር በሽታ በቶሎ ሕክምና ካላገኘ አጣድፎ እንደሚገድል የገለፁት ሚስተር ኸሻ ኢትዮጵያ የጠየቀችውን መድኃኒት በአስቸኳይ ካላገኘች አደጋው ሊከፋ እንደሚችል አስታውቀዋል።</p>


<p class="align-center"><a href="/Gazettas/Goh/info/Goh.sera.html">ከጎሕ መጋቢት 1 ቀን 1993</a></p>

</body>
</html>	
