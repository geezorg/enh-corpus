<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጣሊያን ሰላም አስከባሪ ጦር አሥመራ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጣሊያን ሰላም አስከባሪ ጦር አሥመራ ገባ</h1>


<p>በኢትዮጵያና በኤርትራ መካከል ለ30 ወራት በላይ የፈጀውን ደም አፋሳሽ ጦርነት ለመግታት የተጀመረውን ጥረት ከግቡ ለማድረስ የተባበሩት መንግሥታት ድርጅት የኢትዮ ኤርትራ ተልዕኮ (ኡኝሜኤ) በሙሉ ኃይሉ ተግባር ለመጀመር የሚያስችለውን እንቅስቃሴ መጀመሩ ተዘገበ።</p>

<p>በዚሁ መሠረት የተባበሩት መንግሥታት ድርጅት የሰላም አስከባሪውን ቀዳሚ ጦር ከጣሊያን አስመራ ማስገባቱ ተመልክቷል። በሰላም ማስከበር ተልዕኮ ውስጥ ይሳተፋሉ ተብለው ከሚጠበቁት 180 የኢጣሊያ ወታደሮች መካከል 48 ያህል የሚሆኑት አስመራ የገቡት ባለፈው ሐሙስ ነው። እነዚሁ በሰላም ማስጠበቅ ሥራ ላይ ቁልፍ ሚና ይጫወታሉ የሚባሉት የጣልያን ወታደሮች በተለይ የተቀበሩ ፈንጂዎችን በማውጣት ተግባር ውስጥ እንደሚሳተፉ ታውቋል።</p>

<p>የተባበሩት መግንሥታት ድርጅት የኢትዮ ኤርትራን የተኩስ አቁም ውል እንዲያስከብር ከመደባቸው የሰላም አስከባሪ ወታደሮች መካከል ቀዳሚ ነው የተባለው የኢጣሊያ ጦር አስመራ በገባበት በአሁኑ ወቅት 40 ካናዳውያን ወታደሮች በሚገኙበት ተጨማሪ ኃይል በመጪው ሰኞ አሥመራ ይደርሳል ተብሎ ይጠበቃል።</p>

<p>አሁን አስመራ የደረሱት ጣሊያናውያን የተቀበሩ ፈንጂዎችን ከማውጣት በተጨማሪ የአየር እገዛ የሚያደርጉ ስፔሻሊስቶች በውስጡ እንደሚገኙበት ተገልጿል። በሁለቱ አገሮች ድንበር ላይ ይሰፍራሉ ተብለው የሚጠበቁት የሰላም አስጠባቂ ወታደሮች ጠቅላላ ብዛት 4200 ሲሆን ሰላም ጠባቂዎቹና ታዛቢዎቹ ከ27 የተለያዩ አገሮች የተወጣጡ ናቸው።</p>

<p>ተመድ እነዚህን ወታደሮች ለማስፈር የሚያስበው ከውጊያ ቀጠናዎች ውጭ እንዲሆን በተከለለው ስፍራ በኢትዮጵያና በኤርትራ የጋራ ድንበሮች በኩል ነው። ለሰላም አስጠባቂ ሠራዊቱ ቅድመ ሁኔታዎችን ለማመቻቸት ወደ100 ያህል የሚገመቱ ወታደራዊ የተመድ ታዛቢዎች ከሳምንታት በፊት ጀምሮ ተግባራቸውን መጀመራቸውን ታውቋል።</p>


<p class="align-center"><a href="/Gazettas/Goh/info/Goh.sera.html">ከጎሕ ህዳር 9 ቀን 1993</a></p>

</body>
</html>	
