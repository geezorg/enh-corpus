<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢነጋማ ምክትል ፕሬዝዳንት ታሠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢነጋማ ምክትል ፕሬዝዳንት ታሠሩ</h1>


<p>የኢትዮጵያ ነፃ ፕሬስ ጋዜጠኞች ማህበር (ኢነጋማ) በኢትዮጵያ ነፃ ፕሬስ ጋዜጠኞች ላይ በአዲስ መልክ ያገረሸውን እስራትና ማዋከብ አስመልክቶ «በጣም አስቸኳይ» በሚል ርዕስ መግለጫ አወጣ።</p>

<p>ኢነጋማ ከትናንት በስቲያ ሐሙስ ሕዳር 14 ቀን 1993 ባወጣው በዚሁ መግለጫው የኢትዮጵያ ነፃ ፕሬስ ጋዜጠኞች ማህበር ምክትል ፕሬዝዳንትና የገናናው ጋዜጣ አሳታሚ የሆኑት ጋዜጠኛ ዘገየ ኃይሌ ካለፈው ሐሙስ ሕዳር 14 ቀን 1993 ጀምሮ በማዕከላዊ ወንጀል ምርመራ በእስር ላይ ይገኛሉ ብሏል። ኢነጋማ ጋዜጠኛው ስለታሰሩበት ጉዳይ ማብራሪያ ለማግኘት ሙከራ ያደረገ መሆኑን ገልፆ ሆኖም ግን የማዕከላዊ ወንጀል ምርመራውን ሹማምንት ማግኘት ባለመቻሉ እንዳልተሳካለት ገልጿል።</p>

<p>የጎሕ፣ የአቢሲኒያና የማሕሌት (ቤዛ) ጋዜጣ አዘጋጆች ወደማዕከላዊ ወንጀል ምርመራ ተጠርተው ለፖሊስ ቃላቸውን እንዲሰጡ ከተደረጉ በኋላ በዋስ መለቀቃቸውን የጠቀሰው የኢነጋማ መግለጫ የኢትኦጵ ጋዜጣ ዋና አዘጋጅ መለሰ ሽኔ የፌዴራሉ ከፍተኛ ፍርድ ቤት ቀርቦ የ10ሺህ ብር (1200 የአሜሪካን ዶላር) ዋስትና መጠየቁን አብራርቷል። የተጠየቀውን የዋስትና ገንዘብ ጋዜጠኛው መክፈል እንደማይችል ያረጋገጠው ኢነጋማ፣ ይህ በመሆኑም መለስ ሽኔ ለሚቀጥሉት ሁለት ዓመታት በእስር ላይ ለመቆየት እንደሚገደድ አትቷል።</p>

<p>ላለፉት ጥቂት ወራት በግል ፕሬሱ ላይ ይወሰድ የነበረው እርምጃ ጋብ ብሎ እንደነበር ያተተው የኢነጋማ መግለጫ አሁን በአዲስ መልክ የተጀመረው ወከባ እጅግ ያሳዘነው መሆኑን ይገልፃል።</p>

<p>ኢነጋማ በዚህ አጣዳፊ መፍትሔ ይፈልጋል ባለው መግለጫው ዓለም አቀፍ የፕሬስ ተቋማትና አቻ የሙያ ማሕበራት ጋዜጠኛ ዘገየ ኃይሌን ከስር ለማስፈታት ድጋፋቸውን እንዲያሳዩ ጠይቋል። ኢነጋማ በመጨረሻም ዓለም አቀፍ የፕሬስ ተቋማትና የሰብዓዊ መብት ድርጅቶች በጋዜጠኞች ላይ የሚፈፀመውን በደል በመጋራትና የተቃውሞ ድምፃቸውን በማሰማት ከማህበሩ ጐን ይቆሙ ዘንድ ጥሪ አቅርቧል። በዚሁም መሠረት ዓለም አቀፍ ድርጅቶች ለኢፌዴሪ ጠቅላይ ሚኒስትር ለአቶ መለስ ዜናዊ በፋክስ ቁጥር 251-1-552020 እንዲሁም ለፍትሕ ሚኒስትሩ አቶ ወረደ ወልድ ወልዴ በፋክስ ቁጥር 251-1-550722 መልዕክቶቻቸውን ያስተላልፉ ዘንድ ተማፅኗል። ይኼው በኢነጋማ ፕሬዝዳንት በአቶ ክፍሌ ሙላት ፊርማ የተበተነው ድርጅቶችና የሰብዓዊ መብት ተቋማት እንዲደርስ የተደረገ መሆኑን ዘገባው ያመለክታል።</p>


<p class="align-center"><a href="/Gazettas/Goh/info/Goh.sera.html">ከጎሕ ሕዳር 9 ቀን 1993</a></p>

</body>
</html>	
