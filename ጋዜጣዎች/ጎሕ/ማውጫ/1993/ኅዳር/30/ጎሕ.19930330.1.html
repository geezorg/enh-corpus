<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባሕሬን የ20 ዓመት ኢትዮጵያዊት ላይ የሞት ፍርድ ተፈረደ፤ ሁሉም ኢትዮጵያዊ ድምፁን ሊያሰማ ይገባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በባሕሬን የ20 ዓመት ኢትዮጵያዊት ላይ የሞት ፍርድ ተፈረደ፤ ሁሉም ኢትዮጵያዊ ድምፁን ሊያሰማ ይገባል</h2>


<p>ባሕሬን ውስጥ በአንድ የፊሊፒንስ ዜጋ ቤት ውስጥ ተቀጥራ ስትሰራ አሳዳሪዋ የሆነችውን ፊሊፒናዊ የቤት እመቤት በመግደሏ የተከሰሰች አንዲት ኢትዮጵያዊት ወጣት ላይ የባሕሬን ፍ/ቤት የሞት ቅጣት መበየኑን እዚያው ነዋሪ የሆኑ ኢትዮጵያውያን ትናንት ገለጡ።</p>

<p>ማንነቷ በስም ያልተገለፀው ኢትዮጵያዊት የ20 ዓመት ወጣት ስትሆን ፍርድ ቤቱ የሞት ቅጣት የበየነባት አሰሪዋ የሆነችውን ፊሊፕናዊ ገድላለች በማለት መሆኑን ትናንት በላኩት ዜና ያጋለጡት የኢትዮጵያ ኮሚኒቲ አባላት ወጣቷ ለግድያ የበቃችው በፊሊፕናዊ አሰሪዋ ተደጋጋሚና ለመግለፅ የሚያዳግት በደል ስለደረሰበት መሆኑን ገልጠው በኢትዮጵያዊቱ ወጣት ላይ የተሰጠው ፍርድ ቤት ከአርባ ቀናት በኋላ ተፈፃሚ እንደሚሆን አስታውቋል።</p>

<p>እንደ የኢትዮጵያ ኮሚኒቲ አባላት መረጃ ከሆነ በወጣቷ ላይ ፍ/ቤቱ የሞት ፍርድ ያፀናው የሚከራከርላት ወገን በማጣቷና በባሕሬና ለኢትዮጵያ ጉዳይ የሚቆም ቆንስላም ሆነ የመንግስት አካል ባለመኖሩ ፍርዱ በእስራት እንዲለወጥ ኢትዮጵያዊያንና የዓለም አቀፉ ማህበረሰብ ድምፃቸውን እንዲያሰሙ ጥሪ አድርገዋል።</p>

<p>ከአገር ውጭ ለስራ ሄደው በልዩ ልዩ ምክንያት ተገድለው አስክሬናቸው ወደአገር ቤት የሚመለስ ኢትዮጵያውያን እንስት በርካታ እንደሆኑ ሲታወቅ ባለፈው ዓመትም ሳዑዲ ዓረቢያ ውስጥ አንድ ኢትዮጵያዊ ጐልማሳ ከሸሪዓ ሕግ ውጪ በሕገ ወጥ ስራ ተሳትፈሃል ተብሎ የሞት ፍርድ ተፈርዶበት እንደነበረ አይዘነጋም።</p>

<p>የባሕሬን ፍርድ ቤት የሞት ፍርድ ያፀናባት ኢትዮጵያዊቷ የ20 ዓመት ወጣት በሕይወት በምትቆይበት የአርባ ቀን ጊዜ ውስጥ ቅጣቱ ወደእስር እንዲለወጥ መላው የኢትዮጵያ ሕዝብ በኢትዮጵያ የሚገኙ የልዩ ልዩ የሃይማኖት አባቶች፣ ከኢትዮጵያ ውጭ በተለያዩ ሀገራት የሚኖሩ ኢትዮጵያውያን፣ በተለይም የኢትዮጵያ እስልምና ጉዳዩች ጠቅላይ ም/ቤት ድምፃቸውን ከፍ አድርገው ሊያሰሙና የኢፌዴሪ መንግስትም ከፍተኛ የሆነ ዲፕሎማሲያዊ ጥረት ማድረግ እንደሚጠበቅበት ይታመናል።</p>


<p class="align-center"><a href="/Gazettas/Goh/info/Goh.sera.html">ከጎሕ ህዳር 30 ቀን 1993</a></p>

</body>
</html>	
