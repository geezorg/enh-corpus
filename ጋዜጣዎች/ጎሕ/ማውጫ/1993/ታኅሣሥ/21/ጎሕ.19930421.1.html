<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ዩኒቨርስቲ ተማሪዎች በዋስትና እንዲለቀቁ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ ዩኒቨርስቲ ተማሪዎች በዋስትና እንዲለቀቁ ተወሰነ</h1>


<p>ባለፈው ሳምንት በአዲስ አበባ ዩኒቨርስቲ የተከሰተው ውዝግብ ለ71 ተማሪዎች መታሰር ምክንያት ሆኗል። 71 ተማሪዎች በሰንዳፋ፣ በማዕከላዊ ወንጀል ምርመራና በተለያዩ እስር ቤቶች ውስጥ ቆይተው 18ቱ ጉዳያቸው በፍርድ ቤት ለመታየት ችሏል።</p>

<p>ተማሪዎችን በፍርድ ቤት የሚያስከስስና ወንጀለኛ የሚያሰኝ ምክንያት ከፖሊስ በኩል እንዳልቀረበም ታይቷል። በግለሰቦች መሃከል የተፈጠረው ፀብ ወደብሔር ደረጃ አድጐ ታላቅ ብጥብጥ የተደረገውና ለብዙ ተማሪዎች መታስር ምክንያት የሆነው በወቅቱ በም/ኮሚሽነሩ ትዕዛዝ የመጣው ሁለት ማርቼዲስ ሙሉ የታጠቀ ኃይል ግቢውን በወታደራዊ የበላይነት በመቆጣጠሩ ነው። ተማሪዎቹ ከየመኝታቸው እየተያዙ በመኪና ወደተለያየ እስር ቤት ከታጐሩ በኋላ ብዛኛዎቹ ሲፈቱ ቀሪዎቹ 18ቱ በትላንቱ ዕለት ጉዳያቸው በፍ/ቤት ታይቷል። ሪፖርተራችን ከስፍራው እንደዘገበው የአራዳ ፍ/በት በከፍተኛ የታጠቁ የፖሊስ ኃይሎች ተጠቅልቋል። ወደ ፍ/ቤቱ ለመግባት በማንኛውም ሰው ላይ ጥብቅ ቁጥጥርና ፍተሻ ሲደረግ ታይቷል።</p>

<p>ወደችሎቱ እንዲገቡ የተፈቀደላቸው ጥቂት ጉዳዮ የሚመለከታቸው ሰዎች ሲሆኑ አብዛኛው ሕዝብ የፍርድ ቤቱን ሂደት ለመከታተል ከበር ውጭ ቆሟል። የክሳቸው መዝገብም «እነ ቀዲያ ሰንበቱ የአዲስ አበባ ዩኒቨርስቲ ተማሪዎች» የሚል ሲሆን የተማሪዎቹ ጠበቆችም አቶ መንግሥቱ ጃለታና አቶ ደሳለኝ ቀነኢ ነበሩ። እነኚሁ የተማሪዎቹ ጠበቆች ለፍ/ቤቱ «የተከሳሾችን ስም አናውቅምና ይነገረን» በማለታቸው ከፍ/ቤቱ ጋር ተወዛገቡ። የደበኞችን ክስ ጠበቃው አስቀድሞ ማወቅ አለበት የሚለው የፍ/ቤቱ ደንብ በጠበቆቹ ዘንድ ሌላ ክርክር አስነሳ። «የተማሪዎቹ ቤተሰቦች ክ/ሀገር በመሆናቸውና የተነጋገርነውም በስልክ በመሆኑ ሙሉ መረጃ የለንም» ሲሉ ጠበቃቸው ተናገሩ። ፍ/ቤቱ በዚህ ሙግት ላይ እያለ ነው አንደኛው ጠበቃ በፖሊስ ከችሎት እንዲወጣ የተደረገው። ሆኖም ጠበቃው ተመልሰው የክሱን ጉዳይ እንዲሰሙ ወደ ችሎቱ ተጠርተዋል።</p>

<p>በችሎቱ ላይ የፖሊስ መከራከሪያ ሀሳብ በግርግሩ ወቅት ንብረት ወድሟልና በ59/2 መሠረት ጊዜ ቀጠሮ እንዲሰጠው ጠይቋል። ሆኖም ዳኞቹ ክሱ አመፅ ማስነሳትና ንብረት ማውደም መሆኑ ጠቅሰው ነገር ግን በፖሊስ ጥያቄ መሠረት በጊዜ ቀጠሮ እንዳይታሰሩ አድርገዋል። ለዚህም ዳኞቹ የሰጡት ምክንያት በዩኒቨርስቲው የፈተና ጊዜ በመድረሱና ማጥናትም አለባቸው የሚል ነው። በዚህም መሠረት ተማሪዎቹ እያንዳንዳቸው የ500 ብር ዋስ እየጠሩ እንዲለቀቁ ፈቅደዋል። ዋስ ማግነት ያልቻሉትን በ25/4/93 ችሎት እንዲቀርቡ ወስኗል።</p>

<p>ይህ የፍ/ቤቱ ውሳኔ እንደተከናወነ ወደችሎቱ መግባት ያልቻሉ ታዛቢዎችና ቤተሰቦች በጭብጨባ ድጋፋቸውን ገልጠዋል። ይህንኑ ድምቀት ያለው የድጋፍ ጭብጨባ «ችሎት ላይ ማጨብጨብ አይቻልም» በሚል ፖሊስ ከልክሏል። ይህንኑ የፍ/ቤት ጉዳይ ለመከታተል በርካታ የአገር ውስጥና የውጭ ጋዜጠኞች የተገኙ ሲሆን የብዙ ተመልካችንም ትኩረት መሳብ የቻለ ሂደት ነበር።</p>


<p class="align-center"><a href="/Gazettas/Goh/info/Goh.sera.html">ከጎሕ ታሕሣሥ 21 ቀን 1993</a></p>

</body>
</html>	
