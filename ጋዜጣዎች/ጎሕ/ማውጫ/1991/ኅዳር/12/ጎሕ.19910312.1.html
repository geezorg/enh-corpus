<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አንገታቸው ያስገቡትን ገመድ ኤርትራ አታወጣም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አንገታቸው ያስገቡትን ገመድ ኤርትራ አታወጣም»</h1>

<p class="align-center">የሻዕቢያ ውጭ ጉዳይ ሚኒስትር ኃይሌ ወ/ተንሳይ</p>


<p>የኤርትራው የውጪ ጉዳይ ሚኒስትር አቶ ኃይለ ወ/ተንሳይ አንሳር ከተባለው የዜና አገልግሎት ጋር ቃለ ምልልስ ማድረጋቸውን የገለፀው የቫቲካን ሬዲዮ ባለፈው ረቡዕ ምሽት ፕሮግራሙ «በኢትዮጵያና ኤርትራ መንግሥስታት የድንበር ይገባኛል መካከል የተከሰተው ግጭት ሰላማዊና ዘላቂ መፍትሔ ያገኝ ዘንድ የሚካሄደውን ጥረት በኢትዮጵያ መንግስት ሃሳበ ግትርነት ምክንያት ጥረቱ ውጤት አላገኘም» ሲሉ ገለፁ። «የኢትዮጵያ መንግሥት አንገቱ ላይ የጠመጠመውን ገመድ የኤርትራ መንግሥት እንዲፈታለት መጠበቅ አግባብ የለውም» ያሉት ውጭ ጉዳይ ሚኒስትሩ ኃይሌ ወ/ተንሣይ የግጭቱን ሂደት በስፋት አውስተው የኢትዮጵያ መንግሥት ቀደም ሲል ባቀረበው ቅድመ ሁኔታ ደርቆ ቀርቷል የሚል ትችት አቅርበዋል።</p>

<p>በአፍሪካ አንድነት ድርጅት በቆመው አስታራቂ ኮሚቴና በአሜሪካ መንግስት መልዕክተኛ የሀገሪቱ የቀድሞ ብሔራዊ ፀጥታ አማካሪ አንቶኒ ሌክ ባለፈው ቅርብ ጊዜ የተካሄዱ የሰላም ጥረቶች አንዳንድ አዲስ ነገሮች ቢኖራቸውም ለሰላማዊ መፍትሔ የሚያግዝ አዲስ ምዕራፍ እንዳልከፈቱ የውጭ ጉዳይ ሚኒስትሩ አንሳር ለተባለው የዜና አገልግሎት ገልፀዋል። የኤርትራ መንግስት የውጭ ጉዳይ ሚኒስትር ኃይሌ ወ/ተንሣይ አንሳር ለተሰኘው የዜና አገልግሎት ያደረጉትን ቃለ ምልልስ አስመልክቶ ሬዲዮ ቫቲካን እንደዘገበው ከሆነ «የአሜሪካ መንግሥት የኢትዮጵያውያን የውስጥ ፖለቲካ ለማረጋጋትና ኢትዮጵያ ከመከፋፈል ለማዳን የኤርትራ መንግስት ብቻውን ባድመን ለቆ ቢወጣ የተሻለ ነው የሚል አስተያየት አለው። ይሁንና ይህ ሁሉ መጀመሪያውኑ ግጭቱ እንዲነሣ ጠንቅ የሆነው ጉዳይ ሳይጠናና ባድመ የት ቦታ እንዳለች ሣይጠየቅ ኢትዮጵያ ውስጥ የውስጥ አለመረጋጋት ሊፈጠር ስለሚችል የኤርትራ መንግስት እርምጃ እንዲወስድ ማለትም ብቻውን ሠራዊቱን ከባድመ ክልል እንዲያርቅ መጠየቅ የማይሞከር ነው» ሲሉ የሚስተር አንቶኒ ሌክን ጥረት የውጭ ጉዳይ ሚኒስትሩ አጋልጠው አጣጥለው አቅርበውታል።</p>

<p>«ግጭቱ ዕልባት ሣይኖረው የቀረበት ምክንያት ኢትዮጵያ ባቀረበችው አግባብነት የሌለው ቅድመ ሁኔታ ንው» ሲሉ ሚኒስትሩ ለዜና አገልግሎቱ በሰጡት መግለጫ አስታውቀዋል። አኤርትራ መንግሥት የውጭ ጉዳይ ሚኒስትር አያይዘውም «አንሳር» ለተባለው የዜና አገልግሎት እንደገለፁት «የኢትዮጵያ መንግሥስት በኢጣሊያን ቅኝ ግዛት ላይ ንፁህና ግልፅ አቋም ስለሌለው ሌላ ተጨማሪ እንቅፋት ተከስቷል» ብለዋል።</p>

<p>በሌላ በኩል የጅቡቲ መንግስት ኤርትራ ውስጥ የሚገኘውን ኤምባሲ መዝጋቱንና የኤምባሲው ሠራተኞች አስመራን ለቀው ወደ ሀገራቸው መመለሳቸው በዚሁ ዜና ተዘግቧል።</p>


<p class="align-center"><a href="/Gazettas/Goh/info/Goh.sera.html">ከጎሕ ኅዳር 12 ቀን 1991</a></p>

</body>
</html>
