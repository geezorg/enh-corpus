<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ ትናንት መጡ ከአናን ጋር ተደራድረዋል እሁድ አስመራ ይሄዳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንቶኒ ሌክ ትናንት መጡ ከአናን ጋር ተደራድረዋል እሁድ አስመራ ይሄዳሉ</h2>


<p>ባለፈው ረቡዕ ይገባሉ ተብለው የተጠበቁት አሜሪካዊው ልዩ መልዕከተኛ አንቶኒ ሌክ ትናንት አርብ ወደ አዲስ አበባ መግባታቸው ታውቋል። ይህ የመልዕክተኛው ቡድን ሦስተኛው ጉዞ መሆኑ ነው። ሚስተር ሌክ አሁን ወደዚህ የመጡት ከአሜሪካ መንግስት ባለስልጣናትና ከተባበሩት መንግስታት ድርጅት ዋና ፀሐፊ ከሚስተር ኮፊ አናን ጋር ከተወያዩ በኋላ እንደሆነም ተገልጿል።</p>

<p>የአሜሪካ ስቴት ዲፓርትመንት ቃል አቀባይ ጀምስ ሩቢን ባለፈው ረቡዕ በሰጡት መግለጫ በቅርቡ ሌክ በቅርቡ ወደ ቀንዱ አካባቢ ይመለሳሉ ካሉ በኋላ ስለአመጣጣቸው ሲያስረዱም እስካሁን «የአአድን የሰላም ጥረት ለመደገፍ» ማለቱን ትተው «የተጀመረውን የአሜሪካ አስታራቂነት ሚና በቀጣይ ለማካሄድ» የሚል ማብራሪያ አክለውበታል።</p>

<p>የቃል አቀባዩ መግለጫ አክሎም «የድንበር ግጭቱን ለማስወገድ ሌላ መንገድ ሊኖር እንደማይችል ዩናይትድ ስቴትስ ታምናለች። ነገር ግን የሰላም ጥረቱ በዚህ ወቅት ባይሳካ እንኳ የዩናይትድ ስቴትስ በአካባቢው ያላትን ጥቅም የሚያሳጣና የሁለቱን አገሮች ሕዝቦች አደጋ ውስጥ የሚከት እንቅስቃሴ ሊኖር እንደማይገባ እናምናለን» ሲሉ ከረር ያለና ግልፅ የሆነ ማስጠንቀቂያ በቃል አቀባዩ ጽ/ቤት በኩል አስተላልፈዋል።</p>

<p>ባለፈው ሐሙስ ኖቬምበር 19 ቀን 1998 ዓ.ም ኮፊ አናንና ሚስተር አንቶኒ ሌክ በኢትዮ ኤርትራ ውዝግብ ዙሪያ ሰፋ ያለ ምክክር ማካሄዳቸውም ተገልጿል።</p>

<p>በትላትናው ዕለት ለንባብ የበቃው የእንግሊዘኛው «አዲስ ትሪቢዮን» ጋዜጣ ባቀረበው ዜና መሠረት የተባበሩት መንግሥታት ድርጅት የፀጥታው ምክር ቤት በአፍሪካ ውስጥ በግጭት ውስጥ ለሚገኙ ሀገሮች የትኛውም ሀገር መሳሪያ እንዳይሸጥ ዕገዳ የጣለ መሆኑን ቢዘግብም ብዙውን ጊዜ ኃያላን ሀገሮች በተባበሩት መንግስታት ድምፅን በድምፅ የመሻር መብታቸውን በመጠቀም የተመድን ሀሳብ የሚያጣጥሉ በመሆኑ የመሣሪያ ሽያጩ እርምጃ ተደርጎ ነው የተስተዋለው።</p>

የሚስተር አንቶኒ ሌክን የሰላም ጥረት ሲያደንቁ የከረሙት ፕሬዝዳንት ኢሳያስ አፈወርቂ ባለፈው ሣምንት ፓሪስ ላይ በአንድ ጉባዔ ተካፍለው ከተመለሱ በኋላ «አንድ ሃሣብ ይዞ ሲመላለሱ ጊዜ መፍጀት ዋጋ የለውም። አዲስ ሀሣብ ካላፈለቁ በስተቀር የሚመጣ ፋይዳ የለውም» ሲሉ ማናናቃቸውን በማስተዋል ታዛቢዎች አስተያየት ሲሰጡ አሜሪካ በኤርትራ ላይ ጫና ለመፍጠር ሳትሞክር እንዳልቀረች ይገምታሉ።

ትናንት ወደ አዲስ አበባ የመጡት አንቶኒ ሌክ ከጠቅላይ ሚኒስትር መለስ ዜናዊ ጋር ውይይት ማካሄዳቸውን ትላንት ምሽት የተደመጠው የቢቢሲ ሬዲዮ ያስታወቀ ሲሆን እዚህ ከሚገኙ ከፍተኛ ባለሥልጣናት ጋር ከተወያዩ በኋላ ነገ እሁድ ወደ አስመራ ሄደው ከኤርትራ ከፍተኛ ባለስልጣናት ጋር እንደሚነጋገሩ አስታውቋል።


<p class="align-center"><a href="/Gazettas/Goh/info/Goh.sera.html">ከጎሕ ኅዳር 26 ቀን 1991</a></p>

</body>
</html>
