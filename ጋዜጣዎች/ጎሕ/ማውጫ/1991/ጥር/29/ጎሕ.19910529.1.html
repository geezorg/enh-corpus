<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሻዕቢያ በ3 ማጎሪያ ካምፖች 20 ሺህ ህዝብ አፍኗል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሻዕቢያ በ3 ማጎሪያ ካምፖች 20 ሺህ ህዝብ አፍኗል»</h1>

<p class="align-center">የኢሮብ ኮሚኒቲ በአሜሪካ</p>


<p>ዓለም አቀፍ የሰብዓዊ መብት ተሟጋች ድርጅት አምነስቲ ኢንተርናሽናል ጥር 21 ቀን 1991 «በጅምላ በማስወጣቱ ጭካኔ አምነስቲ ምስክር ሆኗል» ሲል በዓለም አቀፍ የመገናኛ ብዙሃን የበተነውን ሪፖርት በመቃወም በሰሜን አሜሪካ የሚኖሩ የኢሮብ አካባቢ ተወላጅ ኢትዮጵያውያን መግለጫ አወጡ።</p>

<p>በኢትዮጵያ ያለውን እንጂ በኤርትራ ያለውን ስር የሰደደ የኢትዮጵያን ጥላቻ አምነስቲ አላጋለጠም ያለው መግለጫ በአሜሪካ የምንኖር የኢሮብ ማህበረሰብ አባላት በማንኛውም ዜጋ ላይ የሚሰነዘር ኢ-ፍትሃዊ ብያኔና በማንኛውም አገር በዜጐች ላይ የሚሰነዘር ሰብዓዊ መብት ረገጣን ፈፅሞ እናወግዛለን ብለዋል።</p>

<p>በሰሜን ምስራቅ ትግራይ የሚኖረው የኢሮብ ሕዝብ ኢትዮጵያዊ ዜግነቱ ተገፎ በአሰቃቂ ሁኔታ በኤርትራ ወታደሮች በማጎሪያ ካምፕ ውስጥ እንደሚሰቃይ የገለፁት የሰሜን አሜሪካ የኢሮብ ማህበረሰብ አምነስቲ የበተነውን የተዛባ ባለ10 ነጥብ ሪፖርትና የኤርትራ ሰራዊት በተቆጣጠረው የኢሮብ አካባቢ ኢትዮጵያውያንን እንዴት እንደሚያሰቃይ በማስተያየት ዓለም ድምፁን እንዲያሰማ ባለ 10 ነጥብ ሪፖርት በትነዋል።</p>

<p>ይኸው በሰሜን አሜሪካ የኢሮብ ማህበረሰብ ለዓለም ሕዝብ ባስታወቀው ሪፖርት በኢሮብ 45 ኢትዮጵያውያን ነፍሰ ጡሮች በዋሻ ውስጥ እንደ አውሬ ዛፍ ስር ለመውለድ የተገደዱ ሲሆን ማጎሪያ ካምፕ ድረስ አራት ሰዓት የስቃይ ጉዞ አድርገው ማሰቃያ ቦታው እንዲሄዱ ተደርገዋል።</p>

<p>የኤርትራ ባለስልጣኖች በማጐሪያ ካምፕ ውስጥ የሚሰቃዩትን ሰዎች ለማንም አያሳዩም አምነስቲ ኢንተርናሽናል የሰው ዘር በማይታወቅ የማጎሪያ ካምፕ ውስጥ እያሰቃዩ እንኳ ለማወቅ የሞከረው ነገር የለም። የእነዚሁ ኢትዮጵያውያን 30 ሺህ ከብትና 1500 የንብ ቀፎ የሻዕቢያ ሰራዊት ሲሳይ ሆኗል። ይህ ሁሉ የሚደርስበት የኢሮብ ሕዝብ ኤርትራዊ ዜግነት አልቀበል በማለቱ ነው። ይህ የአምነስቲ ሰብዓዊ መብት ረገጣ አይደለም? አምነስቲ የኤርትራን መንግስት ለምን የሰው ዘርን እንደሚያጠፋ እንኳ አልጠየቀም ሲል መግለጫው አትቷል።</p>

<p>የአምነስቲ ሪፖርት ወደ አንድ ወገን ያደላ ብቻ ሳይሆን በሦስት ወር ቆይታው የተመለከተ በከተማ ይኖሩ የነበሩ ደህና ኑሮ ያላቸውን ኤርትራውያንን ነው። አምነስቲዎች የሰብዓዊ መብት እናስጠብቃለን ካላችሁ በኤርትራ ምድር የሚሰቃየውን ደሃውን ኢትዮጵያዊ ለምን ዘነጋችሁ? እኛ የምንናገረው በደላቸውን መግለፅ እንኳ ላልቻሉ ድሃ ለሆኑት በኤርትራ ሰራዊት ለሚሰቃዩት የኢሮብ ነዋሪ ኢትዮጵያውያን ነው።</p>

<p>በሦስት ስትራቴጂያዊ ወታደራዊ ቀጠናዎች 20.00 የኢሮብ ነዋሪ ተገዶ ወደ ማጐሪያ ካምፕ ተከማችቷል። አምነስቲ 38 ኤርትራውያን ተማሪዎች ከአዲስ አበባ ተወስደው ታጉረዋል ብሏል። በኤርትራ ወታደሮች በኢሮብ ከሚገኙ ት/ቤቶች የተወሰዱ 5.00 ተማሪዎችን ሕይወት ለአምነስቲ ሰብዓዊ ሕይወት አይደለም ይሆን? አምነስቲ እነዚህ የኢሮብ ነዋሪ ኢትዮጵያውያን የት እንደደረሱ የኤርትራ መንግስት ያሳይ ዘንድ እንዲጠይቅ እንፈልጋለን። አምነስቲ የዓለም ሕዝብ ለማሳሳት የበተነውን ባለ 10 ነጥብ ሪፖርት ያህል የኤርትራ መንግስት እንኳ አልበተነም» ብሏል የኮሚኒቲው መግለጫ።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 29 ቀን 1991</a></p>

</body>
</html>	
