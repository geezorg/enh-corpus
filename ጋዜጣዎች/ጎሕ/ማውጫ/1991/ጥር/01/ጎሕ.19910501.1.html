<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ምሩፅ ይፍጠር ለኤርትራ እንድንወዳደር ያስገድደን ነበር»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ምሩፅ ይፍጠር ለኤርትራ እንድንወዳደር ያስገድደን ነበር»</h1>

<h1 class="align-center">ሉቺያ ይስሐቅ</h1>


<p>ከወራት በፊት ከሀገር ጠፍቶ ወደካናዳ የገባው ታዋቂው አትሌት ምሩፅ ይፍጠር አዲስ አበባ ከሚገኘው የኤርትራ ኤምባሲ ጋር ጥብቅ ግንኙነት በመፍጠር የኤርትራ ተወላጅ የሆኑ አትሌቶችን በማባበል ለኤርትራ እንዲሰለፉ ሲጥር ነበር ስትል ታህሣሥ 12 ቀን 1991 ዓ.ም በወጣው መመሪያ መሠረት ከስራ የታገደችው አትሌት ሉቺያ ይስሐቅ ክስ አሰማች።</p>

<p>እዚሁ ሀገር ውስጥ ከሚታተም ጦማር ጋዜጣ ጋር ቃለ ምልልስ ያደረገችው አትሌት ሉቺያ ይስሐቅ ከ1979 ዓ.ም ጀምሮ በመብራት ኃይል ስፖርት ክለብ ተቀጥራ እስከ ታህሣሥ ወር 1991 ዓ.ም ስትሰራ መቆየቷ የተገለፀ ሲሆን አብዛኛው ኤርትራዊ በመሃል ሀገር ሆኖ ለሻዕቢያ የስለላና የገንዘብ መዋጮ እንደመስጠቱ መጠን መንግስት ባወጣው መመሪያ በመንግስት እና በቦርድ ከሚተዳደሩ ድርጅቶቹ ውስጥ ተቀጥረው የሚገኙ ኤርትራውያን ከየድርጅቶቹ ጋር ያላቸው ማንኛውም ግንኙነት እንዲቋረጥ በሚኒስትርነት ማዕረግ የመንግስት የልማት ድርጅቶች ተቆጣጣሪ ባለሥልጣን ስራ አስኪያጅ አቶ አሰፋ አብርሃ በወረደው መመሪያ መሠረት የኢትዮጵያ መብራት ኃይል በስሩ የሚገኙትን 34 ኤርትራውያንን ሲቀንስ አትሌቷም ከስራ እንደታገደች ሊታወቅ ችሏል።</p>

<p>በመመሪያ መሠረት ከስራ የተቀነሰችው ይህች አትሌት ለጋዜጣው በሰጠችው ቃለ ምልልስ «...እኔ ምንም ውስጥ የለሁበትም፣ አልመረጥኩም፣ አልረዳሁ፣ እኔ እንደውም አላውቃቸውም።» በማለት ሻዕቢያን አጥላልታለች። በግንቦት ወር ሻዕቢያ በድንበር ይገባኛል ጥያቄ ሰበብ በኢትዮጵያ ላይ ወረራ ሲከፍት እዚሁ ሀገር ውስጥ የነበረችው ሉቺያ ይስሐቅ በሐምሌ ወር ከአገር ወጥታ ከሦስት ወራት በኋላ መስከረም 26 ቀን 1991 ዓ.ም ወደ አገር ቤት መመጣቷን የተናገረች ሲሆን ከቤተሰቦቿ ጋር በ«ኤርትራዊነት» ዙሪያ የከረረ ግጭት እንደነበራት ስትናገርም «እናቴ ለምን አትመርጪም፣ በኋላ ሂጂ ስትባይ የት ትሄጃለሽ?» ትለኝ ነበር ብላለች።</p>

<p>«በአትላንታ ኦሎምፒክ ለእነሱ እንድሰለፍ ተጠይቄ ፍቃደኛ አልሆንኩም» የምትለው ይህች አትሌት «ሀራሬ ላይ በተደረገው የመላው አፍሪካ ውድድር ላይ የኤርትራ አትሌቲክስ አሰልጣኝ የሆነው ሰው በሐራሬ ከኤርትራ አምባሳደር ጋር መጣ። በኋላም ለአምባሳደሩ አራተኛ ነው የወጣችው ብሎ አስተዋወቀኝ። ቀጥሎም ለአምባሳደሩ በትግሪኛ «የኛ ልጅ እኮ ናት» አለው። እኔም ይቅርታ አድርግልኝ የእናንተ ሳልሆን የኢትዮጵያ ልጅ ነኝ ብዬ ነበር የመለስኩለት ፊታቸውን ጨምደድውብኝ ሄዱ» ያለች ሲሆን የኢትዮጵያን ስም በሞስኮ ኦሎምፒክ ላይ ያስጠራውን ምሩፅ ይፍጠር አደረሰብኝ ያለችውን ችግር ስታቀርብ «ምሩፅ ይፍጠር ችግር ይፈጥርብኝ ነበር። እርሱ አንድ ሰሞን ከኤርትራ ኤምባሲ አይጠፋም ነበር። ዘውዴ ኃይለማርያምን እና እኔን አስጠርቶ «ከኤርትራ ኤምባሲ እናንተ ጋር ተልኬ ነው የመጣሁት አለን። ምንድንነው? ስንለው ወዲያው ዞር አድርጐ «እዚህ ችግር ካለባችሁ ኤምባሲ እየሄዳችሁ ሪፖርት እንድታደርጉ ነው» አለን የዛን ጊዜ ትልቅ ሰው አይደለህም ወይ? እኛ ማደግ የምንፈልገው በስራ ነው እንጂ በእርዳታ አይደለም ብለነው ትልቅ ፀብ ላይ ደረስን። እንዲያውም በሚቀጥለው ቀን ስታዲዮም እንዳልገባ በዘበኛ አሳግዶኛል» በማለት ይህንንም አሰልጣኝ ወልደ መስቀል ኮስትሬ እንደሚያውቁ አስረድታ «በኢትዮጵያ ስም» ውጤት ያመጣችበት ዝርዝር ከአትሌትክስ ፌዴሬሽን ተቀብላ ጠቅላይ ሚኒስትር ቢሮ በመሄድ ጥያቄ እንደምታቀርብ አስረድታለች።</p>
 
<p>ሉቺያ «እዚያ ሄጄ የሚጠብቀኝ ሞት ስለሆነ እዚሁ ይግደሉኝ» ያለች ሲሆን ምሩፅ ይፍጠር ከአገር ወጥቶ በካናዳ ጥገኝነት የጠየቀው ከዚህ ጋር በተያያዘ ምክንያት ሳይሆን እንደማይቀር የብዙዎች ግምት ሆኗል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 1 ቀን 1991</a></p>

</body>
</html>	
