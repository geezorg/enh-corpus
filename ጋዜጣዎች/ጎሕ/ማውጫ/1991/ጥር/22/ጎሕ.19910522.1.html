<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አአድ ለኤርትራ የመጨረሻ ዕድል ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አአድ ለኤርትራ የመጨረሻ ዕድል ሰጠ</h1>


<p>የኬንያው ፕሬዝዳንት ዳንኤል አራፕሞይ ከጠ/ሚ መለስ ዜናዊ ጋር ባደረጉት ውይይት የአአድ 29 የውሳኔ ነጥቦች በኤርትራ ተቀባይነት ማግኘት እንዳለባቸው የተነጋገሩ ሲሆን ኤርትራ ይህንኑ የአአድ የውሳኔ ነጥብ ካልተቀበለች ኢትዮጵያ ግዛቷን ለማስከበር ውሳኔዋን ተግባራዊ እንደምታደርግ የቢቢሲ ወኪል ሪቻርድ ሊ ከትላንት በስቲያ ከአዲስ አበባ ዘግቧል።</p>

<p>ዘገባው አክሎ እንዳመለከተው ኤርትራ 29ኙን የአአድ የእርቅና የሽምግልና ሃሳብ የተንተራሰውን ውሳኔ መቀበል አለመቀበሏን ለመጨረሻ ጊዜ የምታስታውቅበት እድል ብቻ ተሰጥቷታል። ኤርትራ በዚህ በኩል ትቀበል አትቀበል የታወቀ ነገር ባይኖርም ዩናይትድ ስቴትስን ጨምሮ ምዕራባውያን ይህንኑ የአአድ የውሳኔ ነጥብ እንድትቀበል ግሪት እያደረጉ ናቸው። በእንግሊዘኛ ቋንቋ የሚታተመው ዕለታዊ ኢትዮጵያን ሄራልድ በከባድ መሳሪያ መቀጣቀጡ የቀጠለ መሆኑን ፅፏል ያለው የሪቻርድ ዘገባ ኤርትራ የመጨረሻ ሙከራ የተባለውን የአአድ ውሳኔ ካልተቀበለች ኢትዮጵያ ድንበሯን በሰራዊቷ ለማስከበር ሙሉ መብት እንዳላት ጠ/ሚ መለስ ዜናዊ ተቀማጭነታቸው አዲስ አበባ ለሆነ የአፍሪካ አገሮች ዲፕሎማቶች ያሰሙትን ንግግር ዋቢ በማድረግ አስደምጧል።</p>

<p>ጠ/ሚ መለስ ለአፍሪካ ዲፕሎማቶች ባሰሙት ንግግር ሊቢያ ለኤርትራ የጦር መሳሪያ አቅርቦት ከማድረግ እንድትቆጠብና አካባቢውን ለውጥረት እየጋበዘች በመሆኑን መገታት እንዳለባት ማሳሰባቸውን ዜና ዘገባው አክሎ ገልጧል።</p>

<p>ዓለም አቀፍ የመገናኛ ብዙሃን እየተባባሰ የመጣውን የድንበር ውዝግብ አስመልክቶ በዜና እወጃቸው የተለያዩ ዘገባዎችን እያስደመጡ ሲሆን ኢሳያስ ከቤልጀም ፕሬዝዳንት ዣን ሉክ ዲሃኔ ጋር ከተነጋገሩ በኋላ ከአውሮፓ ኮሚሽን ፕሬዝዳንት ከዣንክ ሳንተር ጋር መወያየታቸው ተገልጿል። ይሁንና ፕሬዝዳንት ኢሳያስ ለሰላም ያላቸው ፍላጐት የቀዘቀዘ በመሆኑ ጦረኛ አስተሳሰባቸውን እንዲፍቁና የአአድን ውሳኔ እንዲቀበሉ የአውሮፓ ዲፕሎማቶች ቢማፀኗቸውም አዎንታዊ ምላሽ አልሰጡም።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 22 ቀን 1991</a></p>

</body>
</html>	
