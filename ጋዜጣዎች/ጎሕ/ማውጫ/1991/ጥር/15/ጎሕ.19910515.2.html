<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ መንግስት ለአፍሪካ ቀንድ ተጨማሪ ራስ ምታት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኤርትራ መንግስት ለአፍሪካ ቀንድ ተጨማሪ ራስ ምታት ነው»</h2>

<p class="align-center">ፕ/ር ዴሪክ ቤልሻው</p>


<p>የአፍሪካ አንድነት ድርጅት የመሪዎች ጉባኤ ከፍተኛ ልዑክ ለኤርትራ መንግስት ያቀረበውን የመፍትሔ ሃሳብ ተቀብሎ ተግባራዊ እንዲያደርግ በጉዳዩ ላይ ገለልተኝነት ስታሳይ የቆየችው እንግሊዝ ሻዕቢያ የመፍትሔ ሃሳቡን እንዲቀበል አሳሰበች።</p>

<p>የእንግሊዝ የውጭ ጉዳይ ሚኒስቴር ሚኒስትር ዴኤታ ሚስተር ቶኒ ሎይድ እንደገለፁት የአገሪቱ የህግ መመሪያ ምክር ቤት ባለፈው ማክሰኞ ባደረገው ውይይት በኢትዮ ኤርትራ ግጭት ዙሪያ ሲመክር የአአድ የመሪዎች ጉባኤ ያሳለፈውን ውሳኔ መንግስታቸው መቀበሉን ገልፀው የኤርትራ መንግስትም ውሳኔውን ተቀብሎ ተግባራዊ ያደርግ ዘንድ ምክር ቤቱ ማሳሰቢያውን ልኳል።</p>

<p>ኤርትራ የመፍትሔ ሃሳቡን እንድትቀበል የእንግሊዝ መንግስት ጥሪውን ያስተላለፈው አስመራ በሚገኘው ወኪላቸው እና በአውሮፓ ህብረት አማካይነት መሆኑን ሚስተር ቶኒ ሎይድ አስረድተዋል።</p>

<p>እንግሊዝ በሻዕቢያ ላይ ጫና የሚያሳድር መግለጫ ብትሰጥም ጣሊያንና የአውሮፓ ህብረት ግን ግልፅ ያልሆነና የተድፈነፈነ መግለጫ በማውጣት ለማምለጥ ሞክረዋል። የኢጣሊያ መንግስት ውጭ ጉዳይ ሚኒስትር ባሳለፍነው ሳምንት አጋማሽ በሰጡት መግለጫ ኢትዮጵያ በአፍሪካ አንድነት ድርጅት ሰላም አፈላላጊ አካል የቀረበውን እቅድ ሙሉ በሙሉ መቀበሏን እያወቁ «ሁለቱም ወገኖች አአድ ያቀረበውን የሰላም ሃሳብ እንዲቀበሉ ጥሪ እናደርጋለን» ሲሉ ኢሳያስን ላለማስከፋት ኢትዮጵያም የሰላም ሃሳቡን እንዳልተቀበለች አድርገው ያወጡትን መግለጫ የአውሮፓ ህብረትም በተመሳሳይ መልክ ደግሞታል።</p>

<p>ይህ በእንዲህ እንዳለ በኢትዮጵያና ኤርትራ መካከል የተጀመረው የድንበር ግጭት መፍትሔ ሳይገኝለት 9ኛ ወሩን በያዘበት በአሁኑ ወቅት ለንደን ላይ በተካሄደው ጉባኤ ላይ የተሳተፉ ምሁራን ጦርነቱ ከተጀመረ ለሁለቱ ሀገሮች ብቻ ሳይሆን ለአካባቢው አገሮች ጠንቅ መሆኑን አስረድተዋል።</p>

<p>በለንደን ዩኒቨርስቲ የአፍሪካና የሩቅ ምስራቅ የጥናት ተቋም አዳራሽ የተካሄደው ጉባኤ ሊካሄድ የቻለው በለንደን የሚገኙ ኢትዮጵያውያን ባቋቋሙት የፀረ ወረራ ኮሚቴና በአፍሪካና በሩቅ ምስራቅ የጥናት ተቋም ትብብር ሲሆን በዚሁ ስብሰባ ፕሮፌሰር ዴሪክ ቤልሻው (ከአንግላ ዩኒቨርስቲ) ዶ/ር ሐኪም ማህዲ (ኮሚድል ሴልስ ዩኒቨርስቲ) እንዲሁም ውሂብ ሙሉነህ ከአፍሪካ የጥናት ተቋም ግጭቱ በሰላም መፍትሔ ካልተገኘ ስለሚያስከትለው የኢኮኖሚ ገፅታና የፖለቲካ ይዘት ሰፋ ያለ ንግግር አድርገዋል።</p>

<p>አቶ ውሂብ ሙሉነህ ስብሰባውን ሲከፍቱ «የድንበር ችግር የትም ሀገር ሊኖር ይችላል። ነገር ግን ያለው ችግር በሰላም መፍትሔ እንዲያገኝ ሲገባው ያለ የሌለ የጦር ኃይል ይዞ ጎረቤት ሃገር መውረር፣ ሰላማዊ ህዝብን ማፈናቀል፣ ህፃናትና አዛውንትን ሳይቀሩ በአይሮፕላን መጨፍጨፍ ጉርብትናውን እያራራቀ ጥላቻውን እያጠናከረ ይሄዳል እንጂ አለ ለሚባለው ችግር መፍትሔ አይሰጥም» ብለዋል።</p>

<p>ፕሮፌሰር ዴሪክ ቤልሻው እና ዶ/ር ሐኪም ባቀረቡት አስተያየት ደግሞ የኤርትራ መንግስት ከአአድም ሆነ ከተመድ የፀጥታው ምክር ቤት ሃሳብ በየጊዜው ውድቅ ማድረጓ ለሁለቱ ሀገሮች ብቻ ሳይሆን በችግር ለተወጠረው የአፍሪካ ቀንድ ሌላ ተጨማሪ ራስምታት እንደሆነ በመግለፅ ኢትዮጵያ ችግሩን ለመፍታት ያሳየችውን የሰላም ጥረት አድንቀዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 15 ቀን 1991</a></p>

</body>
</html>	
