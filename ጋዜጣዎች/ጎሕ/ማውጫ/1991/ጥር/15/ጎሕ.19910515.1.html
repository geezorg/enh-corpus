<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በሰሜናዊ ምዕራብ የአየር ግዛቷ ማንኛውም አውሮፕላን እንዳይበር አገደች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">አሜሪካ ዜጎቿ እንዲወጡ ስታስጠነቅቅ</h3>

<h2 class="align-center">ኢትዮጵያ በሰሜናዊ ምዕራብ የአየር ግዛቷ ማንኛውም አውሮፕላን እንዳይበር አገደች</h2>


<p>አሜሪካ ከትናንት በስቲያ ባወጣችው መግለጫ በኢትዮጵያና ኤርትራ ውስጥ የአሸባሪዎች እንቅስቃሴ ሊከሰት ስለሚችል ዜጎቿ ወደ ሁለቱ አገሮች እንዳያመሩ አስጠነቀቀች።</p>

<p>አስመራ እና አዲስ አበባ ከሚገኙ የዩናይትድ ስቴትስ ኤምባሲዎች የወጣው ማስጠንቀቂያ እንደሚያስረዳው ባለፈው ኦገስት 7 ቀን 1998 ዓ.ም በናይሮቢና ዳሬሠላም ከተማዎች በሚገኙ የአሜሪካ ኤምባሲዎች አደጋ ከደረሰ በኋላ በአፍሪካ አካባቢ የአሜሪካ የዲፕሎማቲክ ተልዕኮ ተቋርጦ መቆየቱን ያስረዳሉ።</p>

<p>በኢትዮጵያና ኤርትራ መሃል ጦርነት ከተቀሰቀሰ በኋላ ባለፈው ዓመት ሰኔ ወር የአሜሪካ መንግስት ባወጣው መግለጫ የሁለቱ አገር ዜጐች ወደ አካባቢው እንዳይደርሱ ማስጠንቀቂያ አሰራጭቶ የነበረ ቢሆንም ካለፈው ወር ወዲህ ግን አላስፈላጊ የሆኑ የኤምባሲ ሠራተኞች ወደ ኤርትራ እንዲገቡ ፈቃድ ተሰጥቷቸው እንደነበር ይታወቃል።</p>

<p>አሜሪካ ከጦርነት ውጥረቱ ባሻገር የአሸባሪዎች ጥቃት ኢትዮጵያ ውስጥ በሚገኙ የአሜሪካ ተቋማት ላይ እንደሚጣል ስጋት መግባቷን ብትገልፅም በአሜሪካ ድምፅ ሬድዮ የአማርኛው ዜና መሰረት በኢትዮጵያ በሚገኙ የዩናይትድ ስቴትስ ተቋማት ላይ ስለተሰነዘረው የአሸባሪዎች ጥቃት ዛቻ ምንም ምንጭ አልተገኘም ብሏል።</p>

<p>ይህ በእንዲህ እንዳለ ትናንት ምሽት የተደመጠው የቫቲካን ሬድዮ በአዲስ አበባ የሚገኘው የኢጣሊያ ኤምባሲ ዛቻ ስለደረሰው አደጋ እንዳይጣልበት የኢትዮጵያ መንግስት ጥበቃ ያደርግለት ዘንድ መጠየቁን ዘግቧል።</p>

<p>በሌላም በኩል የጀርመን ድምፅ ሬድዮ በትናንትናው ዕለት ኢትዮጵያ በሰሜናዊ ምዕራብ የአየር ግዛቷ ማንኛውም አይሮፕላን እንዳይበር ማገዷን የገለፀ ሲሆን ይህንኑ ጉዳይ በተመለከተም የኤርትራ የውጭ ጉዳይ ሚኒስቴር መግለጫ አቅርቧል።</p>

<p>በሌላም ዜና ትናንት ምሽት የተደመጠው የሬድዮ ፍራንስ ኢንተርናሽናል ዘገባ ፈረንሳይ የኢትዮ ኤርትራ ውዝግብ ወደጦርነት መቀየሩ አይቀሬ መሆኑን በመረዳት በጅቡቲ ወደብ አካባቢ በሚገኘው 1880 በተባለው የጦር ሰፈሯ ላይ አስር ሚራዥ አምስት ተዋጊ አይሮፕላኖችን እንዲሁም ተጨማሪ ከባድ የጦር መሳሪያዎችና ሌሎች ቁሳቁሶችን ወደ ጅቡቲ መድረሳቸውን የሬድዮ ፍራንስ ኢንተርናሽናል ዘገባ ያስረዳል።</p>

<p>ትላንት ምሽት ላይ በተላለፈው የሬዲዮ ዘገባ የጅቡቲን ሉዓላዊነት ለማስጠበቅ ፈረንሳይ ተጨማሪ የጦር ኃይሎቿን ወደ ጅቡቲ ወደብ እያጓጓዘች እንደሆነ ሬድዮ ገልፆ በቀይ ባህርና በአካባቢውም ፀረ አይሮፕላን ሚሳይሎችን መትከሏንና በተጨማሪም ካሲላ የተባሉ ሂሊኮፕተሮችንና ሚራዥ አውሮፕላኖች ወደ ጅቡቲ እያመሩ እንደሆነ ተገልጿል።</p>

<p>«የወያኔ መንግስት የኤርትራን ሉዓላዊነት መድፈሩና በኃይል መጠቀሙ ሳያበቃው ጦርነት አውጆ ሰላማዊ መፍትሔን የማያመጣ ቅድመ ሁኔታን በማስቀመጥ ሰላማዊ መፍትሔን ወደ ኋላ ጥሎ ፀብ አጫሪነትን በመቀጠል መፍትሔዎችን አልቀበልም ብሎ በተከታታይ እያስፈራራ ዓለም የሚያውቀው የጦርነት ዝግጅት ከአውሮፕላን በረራ የተከለከለ ቀጠና ማለትም በማወጅ አስጊ ሁኔታ በፈጠረበት ጊዜ የአሜሪካ መንግስት በወያኔ መንግስት ማስፈራሪያ ምክንያት የጦርነቱን ጠንቅ ሳያብራራ ዜጐቹ ወደ ኤርትራ እንዳይንቀሳቀሱ መግለጫ ማውጣቱ በጣም የሚያሳዝን ነው» ሲል የኤርትራ መንግስት የውጭ ጉዳይ ሚኒስቴር ማስታወቁን የጀርመን ድምፅ ሬድዮ ዘግቧል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 15 ቀን 1991</a></p>

</body>
</html>	




