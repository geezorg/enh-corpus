<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያና ኤርትራ ለጦርነቱ በየቀኑ 1.ሚ/ዶላር ያወጣሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያና ኤርትራ ለጦርነቱ በየቀኑ 1.ሚ/ዶላር ያወጣሉ»</h1>


<p>የኢትዮጵያና የኤርትራ መንግስታት በቅርቡ በመካከላቸው ለተቀሰቀሰው ጦርነት ማካሄጂያ ሁለቱም መንግስታት በአነስተኛ ግምት አንድ ሚሊዮን ዶላር የሚሆን ገንዘብ እንደሚያወጡ የቢቢሲው የአካባቢው ኤክስፐርት ሚስተር ፓትሪክ ጊልክስ ገለፁ።</p>

<p>ባለፈው ማክሰኞ ይፋ የሆነው የሚስተር ፓትሪክ ጊልክስ በውዝግቡ ዙሪያ ባቀረቡት ጥናታዊ ዘገባ እንዳስረዳው ሁለቱም ሀገሮች ለጦርነት ማካሄጂያ የሚሆኑ ዘመናዊ የጦር መሳሪያዎችን ሲገዙ እንደነበርና ኢትዮጵያም ስምንት ኤስ ዩ የተባሉ ተዋጊ አውሮፕላኖች የገዛች ሲሆን ኤርትራም ሚግ 29 ተዋጊ አውሮፕላኖችን መግዛቷን እነዚህኑ አዳዲስ አውሮፕላኖች ወደ ሀገራቸው ለማስመጣት እንዲሁም አውሮፕላኖቹን ከዩክሬን ከራሺያ ከላቲቪያ በመጡ አብራሪዎች እየተጠቀሙ እንደሆነና አሁንም ድረስ እነዚህን አውሮላኖች ለማብረት የሚችሉ ዜጎች በሁለቱም አገሮች አለመኖራቸውን ሚስተር ፓትሪክ ጊልክስ በጥናታዊ ዘገባቸው ገልፀዋል።</p>

<p>የቢቢሲው ኤክስፐርት ፓትሪክ ጊልክስ ባቀረቡት ዘገባ እንደሚያስረዳው ኤርትራ ተዋጊ ሄሊኮፕተሮችን ከኢጣሊያ ያገኘች ሲሆን በ1995 በኤርትራና በየመን መካከል ተቀስቅሶ በነበረው ጦርነት ከኢትዮጵያ በውሰት የወሰደቻቸው አራት ተዋጊ ሄሊኮፕተሮችንም አልመለሰችም። በአየር ኃይል ረገድ ኢትዮጵያ ተዋጊ ሄሊኮፕተሮችንና የመጓጓዣ ሄሊኮፕተሮችን ከራሺያ መግዛቷንና ቀድሞ የነበራትን የጦር ኃይል አቅም እንዳጠናከረችና ፈረንሣይም በርካታ የአየር ኃይል አገልግሎት የሚሰጡ የአቪየሺንና የኮሚኒኬሽን ቁሳቁሶችን እንደሰጠቻት ምሁሩ ገልፀዋል።</p>

<p>እንደ ኤክስፐርቱ ዘገባ ኤርትራ ከቡልጋሪያ ቢ.ኤም 21 የተሰኘ ከምድር ወደ ሰማይ ተወንጫፊ ሚሳይል ወይንም ስታሊን ኦርጋን የተባለ መሣሪያ ገዝታ በዩክሬን አውሮፕላኖች ተጭኖ ወደ አስመራ መግባታቸውን በቅርቡ 91 ኮንቴይነር የሚሆን አስመራ በሚገኝ ኮንስትራክሽን ካምፓኒ የተገዙ እንደሆነ በሚገልፅ ሽፋን ወደ ኤርትራ ሲያመራ በቤልጅየም የጉምሩክ ባለሥልጣናት የተያዘው ራሺያ ሰራሾቹ ቲ.5 ታንኮች ያገለገሉ ሞተሮች እንዲሁም 40 ዩኒሞግ የተሰኙ ከባድ መኪናዎችና ሌሎች ወታደራዊ ጠቀሜታ ያላቸው ቁሳቁሶችን በኢንተርፖል ወደብ ላይ የተያዘ ሲሆን ይህ በእንግሊዝ ካምፓኒ አጓጓዥነት የሊቢያ መንግሥት በፋይናንስ በኩል ተሳታፊ የሆነበት የመሣሪያ ግዥ ድራማ ይፋ አድርጐታል ሲሉ የገለፁት እኝህ የቢቢሲ የምስራቅ አፍሪካ ቀንድ ኤክስፐርት የየሀገሮቹ ዜጋ ዓመታዊ የካፒታል ገቢ በግምት ከመቶ ዶላር እንደማይበልጥ ገልፀዋል።</p>


<p class="align-center"><a href="/Gazettas/Goh/info/Goh.sera.html">ከጎሕ የካቲት 13 ቀን 1991</a></p>

</body>
</html>	
