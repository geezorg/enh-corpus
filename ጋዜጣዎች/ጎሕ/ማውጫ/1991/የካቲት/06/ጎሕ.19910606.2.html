<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከዚህ የተባረሩ ኤርትራውያን በኬንያ የረሃብ አድማ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከዚህ የተባረሩ ኤርትራውያን በኬንያ የረሃብ አድማ አደረጉ</h1>


<p>በኬንያ በኩል ከኢትዮጵያ የተባረሩ ኤርትራውያን የተለያዩ ምክንያቶችን በመስጠት ወደ አስመራ ከመግባት ይልቅ «ሞታቸውን እንደሚሹ» ገለፁ።</p>

<p>በኬንያ ኬንያታ አውሮፕላን ማረፊያ ተጠልለው የሚገኙት ከ50 ያላነሱ ኤርትራውያን ወደሀገራቸው ለመግባት እንደማይፈልጉ መግለፃቸውን በመጥቀስ የዘገበው የቢቢሲ ሬድዮ ሐሙስ ምሽት ከምሽቱ ሦስት ተኩል በኋላ ባቀረበው ዘገባ ኤርትራውያኑ በኬንያ ለመቆየት አሊያም ወደሌላ ሀገር ለመግባት ካልተፈቀደላቸው በሻዕቢያ መዳፍ ገብተው ቁም ስቅላቸውን ማየት እንደማይፈቅዱ በመግለፅ የጀመሩትን የረሃብ አድማ እንደሚቀጥሉ አስረድተዋል።</p>

<p>ቡላ ኡላፋንዋ የተባለችው የቢቢሲ ጋዜጠኛ ቃለ ምልልስ ካደረገችላቸው የረሃብ አድመኞች መሀል ኢትዮጵያ ውስጥ በመምህርነት ሲያገለግል የነበረውን ቶፊቅ ሙስጠፋን እንደሚከተለው አነጋግራዋለች።</p>

<p>ቢቢሲ፦ ለምን የረሃብ አድማ መታችሁ?</p>

<p>ቶፊቅ፦ የረሃብ አድማውን የመታነው ወደ አስመራ ለመሄድ ባለመፈለጋችን ነው። እዚህ የሚገኝ ኤርትራውያንና የአስመራው አምባሳደር ወደዚያ እንድንሄድ ቢለምኑንም ለመሄድ የማንፈልግበትን ምክንያት አስረድተናል።</p>

<p>ቢቢሲ፦ ኤርትራውያን ከሆናችሁ ወደ አስመራ ለመሄድ ያልፈለጋችሁበት ምክንያት ምንድነው?</p>

<p>ቶፊቅ፦ ችግር አለ! እኔ በአባቴ ኤርትራዊ ነኝ። በእናቴ ደግሞ ኢትዮጵያዊ ነኝ። የኢትዮጵያ መንግስት በኤርትራዊነት ፈርጆኛል። የኤርትራ መንግስት ደግሞ ግማሽ ኢትዮጵያዊነት ስላለብኝ ወደ ኢትዮጵያ እንድመለስ ያስገድደኛል። ከዚህም ውጭ ሌላም ፖለቲካዊ ምክንያት አለኝ። እኔ ሁለቱ አገሮች አንድ እንዲሆኑ ስለምፈልግ የአንድነት ደጋፊ ነኝ። ግማሽ ዜጋ ነው ያለኝ።</p>

<p>ቢቢሲ፦ በምን መልኩ ነው ወደኬንያ ሞያሌ የገባኸው?</p>

<p>ቶፊቅ፦ እንደነገርኩሽ መምህር ነኝ። በማስተምርበት ትምህርት ቤት እያለሁ የኢትዮጵያ መንግስት በሰባት ቀናት ውስጥ ሀገሪቱን ለቅቄ እንድወጣ የሚገልፅ ደብዳቤ ሰጠኝ። እናም ኢትዮጵያን ለቀቅኩ። በኢትዮጵያ ሞያሌም ታሰርኩ። እዚያም ለሁለት ቀናት ከታሰርኩ በኋላ የኢትዮጵያዊነቴን ፓስፖርትና መታወቂያ ካርዴን ካሳየሁ በኋላ ለኬንያ መንግስት ተሰጠ። በኬንያ ሞያሌ የሚገኙ ባለስልጣናትም ቃለ ምልልስ እንድሰጥ ካደረጉኝ በኋላ ኤርትራዊነቴን አውቀው ተቀበሉኝ። ይህ ሁላችንም በዚያ ካምፕ የቆየን ሁሉ የገባንበት መንገድ ነው። ከዚያም ወደናይሮቢ ወሰዱን ወደናይሮቢ የተወሰድነውም ሁሉ ወደአስመራ እንድናመራ ተጠየቀ። ስለዚህ ነው የረሃብ አድማ ለመምታት የተገደድነው።</p>

<p>ቢቢሲ፦በዚህ የረሃብ አድማችሁ እንዲታደጋችሁ የምትሹት ዓለም አቀፍ ኃይላትን ነው? ወይስ የኬንያ ባለሥልጣናት</p>


<p>ቶፊቅ፦ እኛ የምንጠይቀው አይ ኦ ኤምን ነው አሁን አስራአንዳችን ብቻ ቀርተናል።</p>

<p>ቢቢሲ፦ ለምን የረሃብ አድማውን አታቆሙም?</p>


<p>ቢቢሲ፦ ወዴት ሊወስዱን? እንደማስበው አውሮፕላን ውስጥ ከከተቱን በኋላ ወደ አስመራ ይወስዱናል። ወደየትም ከማምራታችን በፊት የቤተክርስቲያን አባቶችን ያምጡልን። ጋዜጠኞች አምነስቲ ኢንተርናሽናል ያምጡልንና እንሄዳለን።</p>

<p>ቢቢሲ፦የኬንያ ስደተኞች ጉዳይ ባለስልጣናት የአይ.ኦ.ኤም ሹሞች ምን ያላችኋል?</p>

<p>ቶፊቅ፦ ትናንትና ፖሊሶች መጥተው ሁለት ተወካዮችን ወስደው አነጋገሩ። በችግሮቻችን ዙሪያ ተወያዩ። እናም እንደሚረዱን ነገሯቸው ማታ ላይ ግን የአይ.ኦ.አም ባለስልጣናት ከሹሞች ጋር መጥተው አደ አስመራ ካልሄዳችሁ ትታሰራላችሁ ነው ያሉን። ታያለሽ? ለምሳሌ እኔ ወደዚያ ባመራ በግል ፖለቲካዊ ችግር አለብኝ በሁለተኛ ደረጃ ባህላቸውን አልወደውም ኢትዮጵያ ውስጥ ነው የኖርኩት። ከኤርትራውያን ጋር አልኖርኩም።</p>

<p>ቢቢሲ፦ ግን ወደፈለጋችሁበት ካልወሰዷችሁ የረሃብ አድማውን እስከመቼ ልትቀጥሉ ነው?</p>

<p>ቶፊቅ፦ እስከመጨረሻው ድረስ! የሚመለከታቸው አካላት መፍትሔ እስኪያገኙልን ድረስ እንቀጥልበታለን።</p>


<p class="align-center"><a href="/Gazettas/Goh/info/Goh.sera.html">ከጎሕ የካቲት 6 ቀን 1991</a></p>

</body>
</html>	
