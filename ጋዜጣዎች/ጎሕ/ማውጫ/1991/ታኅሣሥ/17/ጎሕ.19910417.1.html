<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወባ በአዲስ አበባና አካባቢዋ ተስፋፍቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወባ በአዲስ አበባና አካባቢዋ ተስፋፍቷል</h1>


<p>በገጠሪቱ ኢትዮጵያ ብቻ መኖሩ ሲነገር የቆየው የወባ ወረርሽን ከጤና ጥበቃ ሚኒስቴር አቅም በላይ በሆነ ደረጃ ክፉኛ መዛመቱ ተገለጠ። ይኸው በአንድ ወቅት ራሱን በቻለ መስሪያ ቤት ያላሰለሰ ጥረት በቁጥጥር ስር ውሎ እንደነበር የሚነገርለት የወባ ወረርሽን ከጥቂት ዓመታት ወዲህ በደቡብ ኢትዮጵያ ልዩ ልዩ አካባቢ፣ በኦሮሚያ ክልልና በአማራው ክልል በተለይ በባሕር ዳር ከተማ ከፍተኛ ጉዳት ሲያደርስ መቆየቱ የሚታወስ ሲሆን ከቅርብ ጊዜ ወዲህ በከፍተኛ ደረጃ መዛመቱና በአዲስ አበባና አካባቢያ አያሌ ሰዎች በወረርሽኙ መያዛቸውን የጋዜጣው ዘጋቢዎች ካሰባሰቡት መረጃ ለመረዳት ተችሏል።</p>

<p>ከጥቂት ወራት ወዲህ በከፍተኛ ደረጃ እየተዛመተ ባለው የወባ ወረርሽኝ ከተጠቁት የአዲስ አበባ ነዋሪዎች መካከል በተለይ የአስኮ አካባቢ ነዋሪዎችና በደቡብ አዲስ አበባ የቃሊቲና አቃቂ ነዋሪዎች እንደሚገኙበት ለማረጋገጥ ተችሏል። እንደ ጋዜጣው ዘጋቢዎች መረጃ ከሆነ በአዲስ አበባው የጳውሎስ ሆስፒታል አያሌ የአዲስ አበባና የአካባቢዋ ሰዎች በወረርሽኙ ተይዘው በሕክምና ላይ ይገኛሉ። ምን ያህል ሰዎች ለሞት እንደተዳረጉ በውል ባይታወቅም በርካታ ሰዎች ሳይሞቱ እንዳልቀረ ይገመታል።</p>

<p>የሚኒስቴር መስሪያ ቤቱ ምክትል ሚኒስትር በቅርቡ በሰጡት መግለጫ ወረርሽኙን ለመግታት መስሪያ ቤቱ እንቅስቃሴ መጀመሩን ቢገልጡም በመድኃኒትና በሰው ኃይል አናሳነት በቁጥጥር ስር ለማዋል አልተቻለም። ሚኒስትሩ መግለጫውን ከሰጡ በኋላም ቢሆን የተወሰደ እርምጃ ባለመኖሩ አያሌ ሰዎች ከእለት ወደ እለት በበሽታው ከመለከፋቸውም በላይ ሕይወታቸው እንዳለፈ ከደረሱን መረጃዎች ለመረዳት ተችሏል።</p>

<p>የወባ ወረርሽኝ ከጥቂት ዓመታት በፊት በተለይ በሶደሬ አካባቢና በባሕር ዳር ከተማ ነዋሪዎች ላይ ከፍተኛ የሰው ሕይወት ማጥፋቱ የሚታወስ ሲሆን በተለይ በዚህ ዓመት አዲስ አበባና አካባቢዋን ጨምሮ በኦሮሚያ ክልል በተጂና ተፍኪ ወረዳዎች የአያሌ ሰዎችን ሕይወት መቅጠፉን የዜና ዘገባዎች ያረጋግጣሉ። ትላንት ከቀትር በኋላ ከተጂ የመጡ አንድ የአካባቢው ነዋሪ ለጋዜጣው የዝግጅት ክፍል በሰጡት መረጃ ባለፈው አንድ ወር ብቻ በተፍኪና ተጂ ወረዳዎች ከ50 በላይ ሰዎች በበሽታው መሞታቸውን አስታውቀዋል። በተፍኪና ተጂ ወረዳዎች ወረርሽኙ ክፉኛ ለመዛመት የበቃው የአዋሽ ወንዝ ሞልቶ በአካባቢው በመፍሰሱና በተፈጠረው የአካባቢ ብክለት መሆኑንም እኒሁ የመረጃ ምንጭ የጠቀሱ ሲሆን እስካሁን በሽታውን ለመቆጣጠር በመንግስት በኩል የተወሰደ ምንም ዓይነት እርምጃ እንደሌለ አረጋግጠዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ታህሳስ 17 ቀን 1991</a></p>

</body>
</html>	
