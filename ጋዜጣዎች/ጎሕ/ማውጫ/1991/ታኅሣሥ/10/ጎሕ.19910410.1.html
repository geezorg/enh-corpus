<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከራሺያ የተገዙ 8 ተዋጊ ጄቶች አዲስ አበባ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከራሺያ የተገዙ 8 ተዋጊ ጄቶች አዲስ አበባ ገቡ</h1>


<p>ኢትዮጵያ ከሩሲያ የገዛቻቸው ተዋጊ ጄቶች በካርጎ ተጭነው ካለፈው ማክሰኞ ጀምረው አዲስ አበባ መግባት መጀመራቸውን ሬዲዮ ቫቲካን በረቡዕ ምሽት የዜና እወጃው አሳውቋል።</p>

<p>የደርግ መንግስት ከቀድሞዋ ሶቪየት ሕብረት በከፍተኛ ብድር የገዛቸው የጦር መሳሪያ ክፍያ ሳይጠናቀቅ ሀገሪቱ በመፈራረሷ እና የሶቭየት ወኪል ሆና እዳው እንዲከፈላት ስትወተውት የቆየችው የሩሲያ ሪፐብሊክ ከኢትዮጵያ መንግሥት ጋር ቅራኔ ፈጥራ እንደነበር የሚታወስ ሲሆን የሃገሪቱ ኢኮኖሚ በአስደንጋጭ ሁኔታ እያሽቆለቆለ በመምጣቱ ሩሲያ ውስጥ የተከማቹ አዲስና ያገለገሉ የጦር መሳሪያዎችን በመሸጥ ውድቀቷን ለመጠጋገን ከሚያስችላት ዘዴዎች አንዱ የሆነው ለኢህአዴግ የጦር መሳሪያ ሽያጩን አከናውናለች።</p>

<p>የኢትዮጵያ መንግሥት የሩሲያ ባለሥልጣናት 150 ሚሊዮን የአሜሪካ ዶላር የሚያወጣ ጦር መሳሪያ ግዢ ስምምነት ካከናወኑ በኋላ በሁለቱም መንግስታት በኩል ኦፌሲላዊ መግለጫ ባይሰጥም የጦር መሳሪያዎች ካለፈው ማክሰኞ አንስቶ አዲስ አበባ ደርሰው ወደተለያዩ አቅጣጫዎችን እንዲንቀሳቀሱ መደረጉን የዜና ምንጩ አብራርቷል። ከእነዚህም መሃል 8 የሚሆኑ ተዋጊ ጄቶች ወደዘመናዊ ደረጃ እንዲሻገሩ የተለየ ጥገና ተደርጐላቸው ወደ አዲስ አበባ ለመድረስ ከቻሉት ውስጥ እንደሚገኙ ተጠቅሷል።</p>

<p>ራሺያ በኢትዮጵያና ኤርትራ ግጭት መሃል አይን ያወጣ ውንብድና በመፈፀም ለሁለቱም መንግስታት የጦር መሳሪያዎችን በግፍ በማቅረብ ላይ የምትገኝ ስሆን የጦር መሳሪያዎቹ ኢትዮጵያ በገቡበት ዕለት ለኤርትራ የሸጠቻቸው ሚግ-29 ተዋጊ ጄቶች አስመራ ገብተው በአስመራ ሰማይ ላይ ትርዒት ማሳየታቸውን በዚያ ምሽት የተደመጠው የቢቢሲ ሬዲዮ ይፋ አድርጐታል።</p>

<p>የቢቢሲው ዘጋቢ አሌክስ ላስት እንዳለው አስመራ ከደረሱት የጦር መሳሪያዎች መሀል የሚግ-29 ተዋጊ የተገዙበት ገንዘብ እያንዳንዳቸው 25 ሚሊዮን የአሜሪካ ዶላር እንደሚደርስ የተገለፀ ሲሆን ሩሲያ መሳሪያው የተሸጠበት ገንዘብ በሃርድ ከረንሲ (ዶላር) እንዲከፈላት የምትሻ በመሆኑ የኤርትራ መንግስት ራሱ ይህን ገንዘብ ከፍሎ ግዢውን ለማከናወን ይችላል ተብሎ እንደማይገመትም አስረድቷል።</p>

<p>ዜናው አክሎ ኤርትራ ይህን ያህል ወጪ ታወጣለች ተብሎ ስለማይታሰብ ከሻዕቢያ መንግስት ጋር ቀረቤታ ያላት ሊቢያ አሊያም ከገልፍ አገሮቹ አንዱ ክፍያውን ፈፅሞ የጦር መሳሪያዎቹ በሻዕቢያ እጅ እንዲገቡ ሳይደረግ እንዳልቀረ ጠቁሟል።</p>

<p>ከጄቶቹ ጋር ተሳፍረው ከመጡ የራሺያ አየር ኃይል አብራሪዎች ከሁለቱ በስተቀር የተቀሩት አስመራ መቆየታቸው በዜና የተገለፀ ሲሆን ሩሲያ ፍፃሜ የሌለው በሚመስለው ውጥረት ለኤርትራና ኢትዮጵያ ከፍተኛ የጦር መሳሪያዎችን በማስታጠቅ ላይ ትገኛለች ሲል ቢቢሲ ሁኔታውን ጠቁሟል።</p>


<p class="align-center"><a href="/Gazettas/Goh/info/Goh.sera.html">ከጎሕ ታህሳስ 10 ቀን 1991</a></p>

</body>
</html>	
