<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነገደ ጐበዜ በሐምሌ ወር አዲስ ድርጅት ይመሰርታሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዶ/ር ነገደ ጐበዜ በሐምሌ ወር አዲስ ድርጅት ይመሰርታሉ</h1>


<p>ባለፈው ዓመት ፓሪስ ውስጥ ከመስከረም 1 እስከ 3 ቀን 1998 ዓ.ም ድረስ በተደረገው ጉባዔ 8 ተቃዋሚ የፖለቲካ ድርጅቶችን አቅፎ የኢትዮጵያ ተቃዋሚ የፖለቲካ ድርጅቶች ሕብረት (ኢተፖድሕ) በሚል ስያሜ መመስረቱ ይታወሳል።</p>

<p>ሕብረቱ አላማውንና የትግል ፕሮግራሙን አፅድቆ እንቅስቃሴውን በአገር ቤት ውስጥ ለመጀመር የተነሳሳውና ብዙም ያልተራመደው የዚሁ ድርጅት ሕብረት አስተባባሪና መሪ የሆኑት ዶ/ር ነገደ ጐበዜ በጌት በርግ ዩ.ኤስ.ኤ ውስጥ ሌላ አዲስ የፖለቲካ ድርጅት ለመመስረት እየተዘጋጁ መሆኑ ታወቀ።</p>

<p>ስብሰባውን ያዘጋጀው የኢትዮጵያ ብሔራዊ ኮንግረንስ (ኢብኮ) የተባለ ድርጅት ሲሆን የዚህ ድርጅት ስብሰባ ከአፕሪል 23 እስከ 25 1999 ድረስ የቆየ መሆኑን ለማወቅ ተችሏል።</p>

<p>እንደ ኢንዲያን ኦሽን ጥንቅር ከሆነ በዚህ የፖለቲካ ድርጅቶች ስብሰባ ላይ በርካታ የኢትዮጵያ መግንሥት ተቃዋሚ ድርጅቶች የተሳተፉ ሲሆን አብዛኞቹ የስብሰባው ተሳታፊዎች ባለፈው ዓመት እንደ እ.ኤ.አ በ1998 ዓ.ም ፓሪስ ውስጥ ተደርጐ በነበረው የኢተፖድሕ መሥራች ስብሰባ ላይ ተካፍለው የነበሩ መሆናቸው ተረጋግጧል። በዚሁ በአሜሪካ ጌት በርግ ከተማ ውስጥ በተካሄደው ጉባዔ ሌላ ተጨማሪ ተቃዋሚ ድርጅት በሐምሌ ወር ውስጥ እንደሚመሰርቱ የስብሰባው ተሳታፊዎች አክለው ገልፀዋል።</p>

<p>አዲስ የሚመሰረተው የፖለቲካ ድርጅትም «የተባበሩት ተቃዋሚዎች ግንባር» ነው ተብሏል። በዚህ ስብሰባ ወቅት አያሌ ተቃዋሚ የሆኑ የፖለቲካ ድርጅቶች ዶ/ር ነገደ ጐበዜን የአዲሱ የፖለቲካ ግንባር መሪ አድርገው ለመምረጥ ያሰቡ መሆናቸውን ኢንዲያን ኦሽን አስታውቋል።</p>

<p>ዶ/ር ነገደ ጐበዜ በፓሪስ በተካሔደው ጉባዔ ሕልውናውን ያገኘው የኢተፖድሕ ሊቀመንበር ተደርገው የተመረጡ ከመሆናቸው ሌላ የቅንጅቱ መሪ የሆኑት ዶ/ር ነገደ ጐበዜ በደርግ ስርዓት ውስጥ በነበራቸው የስልጣን ዘመን በፖለቲካው ሂደት አብይ የሆነ ሚና ይጫወቱ እንደነበርና በዚህም ሳቢያ የወያኔ ኢሕአዴግ መንግስት ክስ የመሰረተባቸው መሆኑ አይዘነጋም። በአገር ውስጥ ሶስት ቅርንጫፍ ድርጅቶች ያሉት ኢተፖድህ መሪ መሆናቸውን ጭምር የሚቃወመው ኢሕአዴግ ለድርጅቶቻቸው እንቅስቃሴ መጓተትና መለዘብ ምክንያት እንደሆነ ቢታወቅም የኢተፖድህና አባል ድርጅቶችም በዶ/ር ነገደ ጐበዜ ድርጅታዊ አወቃቀር ስር አሁንም ድረስ ያሉና አብረዋቸው የተሰለፉ ናቸው።</p>

<p>በየሳምንቱ ሶስት ጊዜ የሚተላለፈውን የቀስተደመና ሬድዮ ጣቢያ በራሳቸው ስር ለማዋል ያላሰለሰ የፖለቲካና ርዕዮት ትግል እያደረጉየሚገኙት ዶ/ር ነገደ የራድዮኑን ሞገድ ስርጭት እየተቆጣጠሩት ይገኛሉ። በዚህም የሬዲዮውን የኪራይ ዋጋ የሚከፍልላቸው ፋውንዴሽን ፓወር ለ ፕሮግረስ ሆምስ የተባለ የፈረንሳይ መግንስታዊ ያልሆነ ድርጅት ሲሆን ይህ ድርጅት ከዚህ ቀደም የፓሪሱን የተቃዋሚዎች ቅንጅት ጉባዔ እንዲዘጋጅ አስፈላጊውን ቅድመ ዝግጅት ያደረገና በገንዘብም አስተዋፅኦ ያደረገ ድርጅት መሆኑ ተገልጿል።</p>


<p class="align-center"><a href="/Gazettas/Goh/info/Goh.sera.html">ከጎሕ ግንቦት 14 ቀን 1991</a></p>

</body>
</html>	
