<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወጣቷ ቤይሩት ውስጥ ታረደች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወጣቷ ቤይሩት ውስጥ ታረደች</h1>


<p>ወይዘሪት ብዙዓለም ፅጌ አበባ የተባለች የ21 ዓመት ዕድሜ ያላት ወጣት ኢትዮጵያዊት ለስራ ከሄደችበት ቤይሩት በስለት ተወግታ በደረሰባት ጉዳት አስክሬኗ አገር ውስጥ መጥቶ የቀብሯ ሥነ ሥርዓት መፈፀሙ ታወቀ።</p>

<p>በወረዳ 11 ቀበሌ 23 የቤት ቁጥር 1145 ነዋሪ የነበረችው ወይዘሪት ብዙዓለም ፅጌ አበባው ቤይሩት ለስራ የሄደችው በታሕሳስ ወር 1991 እንደነበር ለጋዜጣው ሪፖርተር የገለፁት የምውች ቤተሰቦች ለአንድ ጊዜ ብቻ ደብዳቤ መላኳንና ከዚያ ወዲህ ስላለችበት ሁኔታ ምንም ዓይነት ፍንጭ ሳትሰጣቸው መቆየቷንና ግንቦት 8 ቀን 1991 አስክሬኗ መምጣቱን አስታውቀዋል። የወጣቷ አስክሬን አዲስ አበባ በገባ ማግስት በቅዱስ ዮሴፍ ቤተክርስቲያን መቀበሯንም ከወላጆቿ ገለፃ ለመረዳት ተችሏል።</p>

<p>እንደሟች ወይዘሪት ብዙዓለም ፅጌ አበባው ቤተሰቦች ገለፃ ከሆነ የወጣቷን አስክሬን የያዘው ሳጥን ተከፍቶ በታየበት ወቅት አንገቷ ላይ በስለት መታረዷንና ግራ እጅዋ በፋሻ መጠቅለሉን እንዲሁም ኩላሊቷ አካባቢ በስለት መወጋቷንና አስክሬኑ በአጠቃላይ በደም የተጨማለቀ ነበር። ለፖሊስ በተደረገው ጥቆማ የወጣቷ አስክሬን ዳግማዊ ምኒሊክ ሆስፒታል ተልኮ ምርመራ የተካሄደ ሲሆን እስካሁን በሐኪም የተሰጠ ማስረጃ የለም ተብሏል።</p>

<p>ቤይሩት ውስጥ ወጣቷን ቀጥሮ ያሰራ ነበር የተባለው ሚስተር መሐመድ ሙኒር ማሊክ የተባለ ግለሰብ ሲሆን በቤይሩት ቆይታዋ የሟች ወይዘሪት ብዙዓለም ጓደኛ መሆኗ የተገለፀ ቤተልሔም የተባለች ኢትዮጵያዊት የቀጣሪው ሚስተር መሐመድ ሙኒር ወዳጅ እንደነበረችና ይህቺው ግለሰብ አስቀድማ ወደ አገር ቤት መመለሷንና ለሠርግ ዝግጅት ላይ እንደነበረች የተገለፀ ሲሆን የወጣቷ አስክሬን ወደ አገር ቤት መምጣቱን አውቃ መረከቧንና ለቤተሰቦቿ መስጠቷ ታውቋል።</p>

<p>ይህቺው የሟች ወጣት የቅርብ ጓደኛ ነበረች የተባለው ቤተልሔምና ስራ አጦችን ወደ ውጭ በመላክ በደላላነት ይሰራሉ የተባሉት እናቷ በሟች ጉዳይ ተጠርጥረው በፖሊስ ቁጥጥር ስር መዋላቸውን ከሟች ቤተሰቦች ገለፃ ለመረዳት ተችሏል።</p>


<p class="align-center"><a href="/Gazettas/Goh/info/Goh.sera.html">ከጎሕ ግንቦት 21 ቀን 1991</a></p>

</body>
</html>	
