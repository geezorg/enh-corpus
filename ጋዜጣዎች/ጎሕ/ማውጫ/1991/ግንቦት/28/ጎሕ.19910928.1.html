<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ወያኔ ራሱ ሳይታመን ስለመዐሕድ ያወራል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ወያኔ ራሱ ሳይታመን ስለመዐሕድ ያወራል»</h1>

<p class="align-right">ቀኛዝማች ነቅዐጥበብ በቀለ</p>


<p>አብዮታዊ ዴሞክራሲ የተሰኘው የኢህአዴግ ልሳን «መዐሕድ» ሕዝባዊ አመኔታ እያጣ መምጣቱን አመነ» በሚል ርዕስ ያቀረበውን ዘገባ የመዐሕድ ም/ፕሬዝዳንት ቀኛዝማች ነቅዐጥበብ በቀለ «የፀረ መዐሕድ ወሬ ነው» በማለት ለዝግጅት ክፍላችን በላኩት ማስተባበያ አስታወቁ። ጋዜጣው የመዐሕድ ብሔራዊ ሸንጐ ጥሪ አስተባባሪ ቦርድ ብሎ በጠራውና የድርጅቱ አመራር አባላት በዳሸን ሆቴል አዳራሽ ያደርጋሉ የተባለውን ስብሰባ አስመልክቶ ሲዘግብ መዐሕድ በቀኛዝማች አመራር ምክንያት መዳከምና አባላቱን ማጣቱና ድርጅቱ ኦዲት ተደርጐ አለመታወቁን ገልጿል። እንዲሁም በቀኛዝማች አመራር ለውድቀት መዳረጉ በተገለፀበት በዚሁ ስብሰባ ቀኛዝማች መገኘት አለመገኘታቸው ያልታወቀ ጉዳይ መሆኑን ገልጿል።</p>

<p>ስለዚሁ ጉዳይ የመዐሕድ ተ/ም/ፕሬዝዳንት ሲናገሩ «በእውነቱ ጆሮ መስማቱ ነው? ወይም ማየቱ?» በማለት መዐሕድ ከአገር ውስጥ አልፎ በአውሮፓ፣ በአውስትራሊያ፣ በካናዳና እንዲሁም በተለያዩ የውጭ አገሮች አመኔታም ሆነ ድጋፍ እንዳለው ገልፀዋል። በአገር ውስጥ ከ50 ሺህ ሕዝብ በላይ በፕሮፌሰር አሥራት ወልደየስ ቀብር ላይ የተገኘው ሕዝብ ለመዐሕድ አለመውደቅ ምስክር ይሆናል ያሉት ቀኛዝማች ወያኔ እራሱ የሕዝብ አመኔታና ድጋፍ ሳያገኝ መዐሕድን መኮነኑ እንዳስደነቃቸው ገልፀዋል። «መዐሕድ የአገር መፈራረስ መገነጣጠል የተቃወመ ወያኔ ከጫካ ሲገባ ጀምሮ በእምነቱ የሕዝብ ድጋፍ ያገኘ ድርጅት ነው» ያሉት ቀኛዝማች በመዐሕድ እይታ የወያኔ ወሬ ተቀባይነት የለውም ብለዋል።</p>

<p>በዳሸን ሆቴል ተካሄደ ስለተባለው ስብሰባ ሲናገሩም «መዐሕድ ስብሰባ አልጠራም ፀረ መዐሕድ ኃይሎች ሊጠሩ ይችላሉ» ብለዋል። በመጀመሪያም ደረጃ ይላሉ ቀኛዝማች «ስብሰባውንም አናውቅም መዐሕድ ስብሰባ ስላልነበረው ስብሰባም ስላላደረገ በስፍራው መገኘት አይኖርብኝም ስለዚህም አልሄድኩም» ብለዋል። «እኛ አልደከምንም» የሚሉት ቀኛዝማች ድርጅታቸውን ጠንካራና የአንድነት መተሳሰሪያ ምልክት መሆኑን ገልፀዋል። በስብሰባውም «መዐሕድ ከሞት እናድን» የሚል ጥሪ ነበር። ለሚባለው ቀኛዝማች ሲመልሱ «መዐሕድ አልሞተም አይሞትምም በሞት የተለዩትን መሪያችን ፕሮፌሰር አሥራት ብቻ ነው። እሳቸውም ቢሞቱ ታሪካቸውና ስማቸው ለዘለዓለም ይኖራል» ብለዋል። የድርጅቱን ገንዘብ ኦዲት በተመለከተም ሲናገሩ ድርጅቱ ኦዲተር ያለው መሆኑን ገልጠው ኦዲተሩ አቶ ንጋቱ ወ/ዮሐንስ መሆናቸውን በመጥቀስ የድርጅቱ ገንዘብ በየስድስት ወሩና በየዓመቱ ኦዲት እየተደረገ ለማዕከላዊ ምክር ቤት ያልቀረበበት ጊዜና ወቅት እንደሌለ አሳውቀዋል።</p>

<p>«ኢህአዴጐች በሕዝብ ዘንድ ምን ያህል ታማኝነትና ድጋፍ እንዳላቸው ራሳቸውን ቢጠይቁ ምንኛ አዋቂነት ነበር» ያሉት ቀኛዝማች «መዐሕድ በሕዝብ ዘንድ ያለውን አመኔታ እነሱ ለሕዝቡ የሚያሳውቁ አይመስላቸውም» በማለት የወያኔ ልሳኖች «ባይናቸው አይተው ያላረጋገጡትን ሐቅ አሰራጭተዋል» በማለት ስለድርጅቱ የተፃፈውን የአብዮታዊ ዴሞክራሲን ዘገባ አጣጥለውታል።</p>


<p class="align-center"><a href="/Gazettas/Goh/info/Goh.sera.html">ከጎሕ ግንቦት 28 ቀን 1991</a></p>

</body>
</html>	
