<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦርነቱ ዝግጅት ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጦርነቱ ዝግጅት ቀጥሏል</h1>


<p>በአሁኑ ወቅት የአልጀርሱ ጉባዔ ተስፋም ከብዙ በጥቂቱ ለቀጣይ ስምምነት ያበቃል ቢባልም በየግንባሩ ያለው የጦርነት ዝግጅት እንደቀጠለ ነው። ኤርትራ ሙሉ ለሙሉ የሰላም ሃሳቡን ተቀብያለሁ ብትልም በየመግለጫዎችዋ ሕዝቡ ለጦርነት እንዲዘጋጅ እየገፋፋች መሆኑ ታውቋል። የሰላም ሃሳቡን ስምምነት በተመለከተ የዲፕሎማሲው ስራና ወታደራዊው የፕሮፓጋንዳ ዘመቻ የተለያዩ ሆነው ተገኝተዋል። በዋሽንግተን የኤርትራ አምባሳደር ሰመረ ርዕሶም ከትላንት በስቲያ ምሽት በሰጡት መግለጫ ሁለት ነጥቦችን አንስተው በኃይል ተጠቅሞ የሰውን መሬት መያዝ በተመለከተና ከዚህ በፊት የወጣው የአአድ ሃሳብን ተግባራዊነት በተመለከተ የአልጀርሱ ጉባዔ መካሄዱን ሲገልፁ በዚህም ኤርትራ ሙሉ ለሙሉ በሃሳቡ እንደተስማማችበት እያብራሩ ነው። የኢትዮጵያን መንግሥት በመኮነን ኤርትራ ያለተጨማሪ ሃሳብ ሙሉ በሙሉ ተቀብላለች ሲሉ በኢትዮጵያ በኩል የቀረበውን ክስ «ሽሽት ነው» ብለውታል። የኤርትራው ፕሬዝዳንት በአልጀርስ ጉባዔ የስምነቱ ሃሳብ እንዲሰምር ካቀረቡት ቅድመ ሁኔታ አንዱ የተባረሩት ኤርትራውያን ካሳ ይከፈላቸው የሚል ሲሆን የዚህን ቅድመ ሁኔታ አስፈላጊነት በተመለከተም አምባሳደሩ ተጠይቀው «በዚህ የኢትዮጵያና የኤርትራ ግጭት ወቅት ሕዝቦችን የሚመርዝ ወንጀል ተሰርቷል» በማለት የኢሳያስን ሃሳብ በተመለከተ አአድ አለመቃወሙን ገልፀው የኢሳያስ ጥያቄም (የካሳው ጉዳይ) ቅድመ ሁኔታ እንዳልሆነ ለመጥቀስ ብቻ ያህል ብቻ የተነሳ እንደነበር አብራርተዋል።</p>

<p>የኢትዮ ኤርትራ የድንበር ጦርነትን በተመለክተ ከአዲስ አበባ ሆኖ ለአንድ ዓመት ያህል ለዓለም ሕዝብ ሲያሰራጭ የቆየው ሪቻርድ ሊ በአሁኑ ወቅት ወደ ለንደን በመመለስ ዋናው ስቲዲዮ ይገኛል። ሪቻርድ ሊ ሰሞኑን «ኢንሳይት» በተባለው የሬድዮ ጣቢያ ዝግጅት ስለኢትዮ- ኤርትራ ጉዳይ በሰጠው የግል አስተያየቱ «ጦርነቱን ለማስቆም ብቸኛው አማራጭ የነበረው የአፍሪካ አንድነት ድርጅት የመሪዎች ጉባዔ ነበር። ጉባዔው የታሰበውን ያህል ውጤት ሊያስገኝ ባለመቻሉ ከእንግዲህ የሚጠበቀው ከፍተኛ አካል የሆነው የተባበሩት መንግሥታት ድርጅት ውሳኔ ነው» የፀጥታው ም/ቤጥ ሕግና ደንብ እንደሚያዘው ደግሞ ድርጅቱ ግጭት ባለበት ቦታ ማስፈር የሚችለው ከፍተኛ ቁጥር ያለው ኃይል 20.000 ነው። የኢትዮ- ኤርትራ ጦርነት በመካሄድ ላይያለው ግን ሁለቱም ወገኖች ወደ ግማሽ ሚሊዮን የሚጠጋ ሰራዊት አሰልፎበት ነው። ስለዚህም የተባበሩት መንግሥታት ሰላም አስከባሪ ጦር ግጭት የሚያመጣው አመርቂ ውጤት ይሆናል ብዬ አልገምትም። በእኔ አስተሳሰብ ከእንግዲህ ማንኛውም ዓይነት ኢንተርናሽናል ድርጅት ግጭቱን በዲፕሎማሲያዊ መንገድ ለመፍታት ብቃት አይኖረውም። ብቸኛ መፍትሔ የሚሆነው እንደ ዩናይትድ ስቴትስ ያሉ ሱፐር ፓወር ያላቸው አገሮች በጉዳዩ ላይ ቀጥተኛ ጣልቃ ገብነትን ለማድረግ ራሳቸውን ከአዘጋጁ በኋላ ነው ብሎ ሪቻርድ ሊ ጦርነቱን ለማስቆም የኃያላን መንግሥታት አስፈላጊነትን የጠቆመው በቅርቡ የአሜሪካ የውጭ ጉዳይ ሚኒስትር ማድሊን ኦልብራይት የሰጡትን መግለጫ ግንዛቤ ውስጥ በማስገባት ነው «የጦር ኃይላችን በኮሶቮ ጉዳይ ጣልቃ በመግባት ተፈጥሮ ለነበረው ችግር መፍትሔ ሰጥቶታል። ይህንን አመርቂ ውጤት ግጭት ባለባቸው የአፍሪካ አገሮችም ለመድገም እቅድ አለን» ነበር ያሉት።</p>


<p class="align-center"><a href="/Gazettas/Goh/info/Goh.sera.html">ከጎሕ ሐምሌ 10 ቀን 1991</a></p>

</body>
</html>	
