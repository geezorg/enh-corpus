<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ያለባሕታዊ ገ/መስቀል ፈቃድ ከሰው የማይገናኙት የልጃቸው እናት ለጎሕ ቃላቸውን ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ያለባሕታዊ ገ/መስቀል ፈቃድ ከሰው የማይገናኙት የልጃቸው እናት ለጎሕ ቃላቸውን ሰጡ</h2>


<p>ባሕታዊ ነኝ በማለት ሰፊ ንፁሐን ሰዎችን ተከታይ በማድረግ ሐዋርያ ነኝ የሚሉት ሻውል ኃ/መስቀል «ባሕታዊ ገ/መስቀል» ፍፁም በሆነ ሁኔታ ባጭበርባሪነት ስራ ላይ የተሰማሩ ስለመሆናቸው በተረጋገጠ የሰነድ ማስረጃ ልናውቅ ችለናል።</p>

<p>የጎሕ ሪፖርተር ካለፈው ወራት ጀምሮ ድብቅና ምስጢራዊ በተባሉት የባሕታዊ ሕይወት ዙሪያ ሲያሰባስብ የሰነበተው መረጃ «ባሕታዊው» እጅግ በሚያሳፍር የማጭበርበር ስራ ውስጥ ተዘፍቀው መገኘታቸውን ሊያረጋግጥ የቻለ ነበር።</p>

<p>የዚህ ምስጢራዊ ሕይወት ፍተሻን ያጋለጠ የመጀመሪያ ድብቅ ምስጢር ለባሕታዊ ከ12 ዓመት በፊት ልጅ የወለደችላቸው የታምሩ እናትን በቤታቸው ውስጥ ዘበኛ በመቅጠር ከሰው እንዳትገናኝ በማስጠበቅ ከሳቸውና ከዚያ የተሰበሰቡት ዘመዶቻቸው ውጪ ከማንም ጋር ስለእሳቸው እንዳትነጋገር በማገት ሰብዓዊ መብቷን ገፈው የቤታቸው አሽከር አድርገዋት ትገኛለች።</p>

<p>ይኸው የጎሕ ጋዜጣ ሪፖርተር ባደረገው ሰፊ ክትትል ከሴትዮዋ ጋር ለመነጋገር ቢችልም ወ/ሮ አልማዝ ከደረሳት ከባድ ማስጠንቀቂያ አንፃር ሙሉ ለሙሉ ምስጢሩን በመንገር ልትተባበረው ባትችልም እውነታውን ያመላክት ዘንድ ግን በቂ የሆነ መረጃ ሰጥታዋለች።</p>

<p>በሀገራቸውና በሕዝቡ ፊት ባዶ እግራቸውን በመሔድ የንፁሃንን ዜጐች ልብ የሚማርኩት «ባሕታዊ» በአውሮፓና በአሜሪካ በጫማ የሚምነሸነሹ ቅምጥል ሲሆኑ እዚህ ያሉትን እጅግ የተራቆቱ የሐገሪቱ ደሀ ዜጐችን ሰብስበው እንጀራ እያበሉ በቪዲዮ በመቅረፅ ለነዚህ ጎስቋላ ዜጐቻችን የበጐ አድራጐት ድርጅት ያቋቋሙና ለችግረኞቹ ዘለቄታ ያለው መፍትሔ እየሰጠን ነው በሚሉት እንደበታቸው ብሎኬት ማምረቻ፣ የዳቦ መጋገሪያ፣ የልብስ ስፌት ስልጠና፣ የመካኒክነት ስልጠናና፣ የአካለ ስንኩላን ማሰልጠኛን ከፍተን ወገንን እየረዳን ነውና እርዱን በማለት በአውሮፓና በአሜሪካ ይህን የተቀረፀ ቪዲዮ እያሳዩ ሕዝባችንን በማስናቅ፣ በማስደብና በማዋረድ ገንዘብ የሚሰበሰቡ ሲሆን ይህን በደሀው ስም የሚነግዱበትን ማሰልጠኛዎች ለማየት ልዩ ሪፖርተራችን ባደረግው አሰሳ ማሰልጠኛ የተባሉት ቦታዎችን ተዘዋውሮ ቢመለከትም አንድም ግለሰብ እንኳን ሲሰለጥን ለማየት አለመቻሉ ብቻ ሳይሆን ለማሰልጠኛው መከፈት ምክንያት የሚሆኑት መሰረታዊ እቃዎች ቤትም ጭምር ፈፅሞ የሌሉ መሆናቸውንም አረጋግጧል።</p>

<p>አንድም ሰልጣኝ በሌለበትና የስልጠና ማዕከልም በማይታይበት ማሰልጠኛ ከፍተናል ብለው ኢትዮጵያውያንን በአውሮፓና በአሜሪካ ማውረዳቸው እጅግ አሳዛኝ ከመሆኑም ሌላ ከአንድ ሃይማኖት አባት ነኝ ከሚል «ባሕታዊ» ፈፅሞ የማይጠበቅ ነው።</p>

<p>ይህ በእንዲህ እንዳለ ሰሞኑን እየደረሱን ካሉት ድብቁ «የባሕታዊ» ሕይወት ውስጥ የማጋለጥ ስራን ከጀመርን በኋላ እየደረሱን ያሉ ሌሎች መረጃዎች ያሉ ሲሆኑ ከእነዚህም መካከል እስር ቤት ሆነው ስለፃፉት የፍቅር ደብዳቤ በራሳቸው እጅ በፊርማችው የተደገፈ፣ ሰው ቤት ሔደው ገብርኤል አንቺን ለኔ ሰጥቶኛል በማለት የወሲብ ጥያቄ በጠየቁበት ቤት ውስጥ ተደብደበውና ተዋርደው የተባረሩበትን ቃለ መጠይቅ፣ አሜሪካዊት ሚስ ዌ.ዌንዲቤሪ ምናቸው እንደሆነች የሚያጋልጥ ወረቀት፣ ይህቺው ሴትዮ ከመሞቷ በፊት ለአሜሪካ መንግሥት የተናዘዘችው ኑዛዜ እጃችን በመግባቱ፣ ወደፊት ሕይወታቸውን በተከታታይ በተረጋገጠ ማስረጃ የምናቀርብ ስለመሆናችን ለአንባቢያን በተለይም ለክርስትና እምነት ተከታዮች እናስታውቃለን።</p> 


<p class="align-center"><a href="/Gazettas/Goh/info/Goh.sera.html">ከጎሕ ሐምሌ 24 ቀን 1991</a></p>

</body>
</html>	
