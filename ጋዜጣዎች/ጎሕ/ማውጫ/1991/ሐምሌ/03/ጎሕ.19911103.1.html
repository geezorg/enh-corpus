<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢተፖድህ ጦርነቱ እንዲቆም ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢተፖድህ ጦርነቱ እንዲቆም ጠየቀ</h1>


<p>በኢትዮ ኤርትራ መካከል በመካሄድ ላይ ያለው የድንበር ጦርነት በተመለከተ የኢትዮጵያ ተቃዋሚ ድርጅቶች ሕብረት «ኢተፖድህ» ለአለም አቀፍ ሕብረተሰብ ጥሪ ማቅረቡ ተገለፀ። ይህ የተገለፀው በትናትናው ዕለት ማምሻውን የቀስተዳመና ሬድዮ ባስተላለፈው ዜና ላይ ነው።</p>

<p>የሬዲዮ ዘገባ በመቀጠልም ከፍራንክፈርት የወጣው ይኸው የድርጅቱ መግለጫ የተባበሩት መንግሥታት ለአፍሪካ አንድነት ድርጅት፣ ለአውሮፓ ሕብረትና ለበይነ መንግሥታት ድርጅቶች መሠረታዊ ላልሆኑ ማሕበር፣ ለሰብዓዊ መብቶች ተንከባካቢ ግብረ ሰናይ ድርጅቶች በዚህ በመጠናቀቅ ላይ ባለው ሳምንት በላከው ደብዳቤ «በአስር ሺዎች ለሚቆጠሩ ዜጐች መሞትና በሚሊዮን ለሚሆኑ ደግሞ ከቤት ንብረታቸው መፈናቀል ምክንያት የሆነው የሁለቱ አገሮች ጦርነት ለአፍሪካ ቀንድ አካባቢ ላሉ ሃገሮች የሰላም ጠንቅ እየሆነ ነው በማለት አብራርቶ ነገር ግን የሁለቱን አገር መሪዎች ወጣት ብልህ ዲሞክራቶች በማለት በማሞካሸት ላይ ያለውን የአለም አቀፉን ኃይል እንደ ኮሶቮ ሁሉ ለቁጥር የታከተ ሕዝቦች በየእለቱ እንደቅጠል እየረገፈ ሲሆን ኃላፊነት ጨርሶ ለጐደለው ጦርነት ትኩረት አለመስጠቱ እንደሚያሳዝን አስረድቷል።</p>

<p>ኢተፖድሕ በስልጣን ላይ ያለው መንግሥት በኢትዮጵያና በአካባቢው ይህን ዓይነት ጦርነት ሊያስነሳ እንደሚችል ቀደም ብሎ ያስታወቀ መሆኑን በመግለፅ አሁንም ትኩረት ካልተሰጠው ወደ ሌላ የከፋ እልቂት ሊያመራ እንደሚችል በመግለጫው ገልጿል።</p>

<p>የኤርትራ መንግሥት አአድ ያወጣውን የሽምግልና ውሳኔ መሠረት ቀደም ሲል ወደነበረችበት ድንበር እንድትመለስና የአለም አቀፍ ዳኞችም ውዝግቡን በሠላም ሊዳኙ ይገባቸዋል በማለት አሳስቧል። ለጦርነቱ የሚውለው በሚሊዮን የሚቆጠር ገንዘብም ለልማት መዋል እንዳለበት አሳስቦ ኢተፖድሕ የዲፕሎማቲክ ጥረቱን እንደሚገፋበት ገልጿል።</p>


<p class="align-center"><a href="/Gazettas/Goh/info/Goh.sera.html">ከጎሕ ሐምሌ 3 ቀን 1991</a></p>

</body>
</html>	
