<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ ለሚቀጥሉት አምስት ስልጣን የሚለቅ አይመስልም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሕአዴግ ለሚቀጥሉት አምስት ስልጣን የሚለቅ አይመስልም</h1>


<p>የምርጫ ኮሚሽን ዋና ፀሐፊ የሆኑት አቶ አሰፋ ብሩ በቀጣዩ ዓመት በኢትዮጵያ በብሔራዊና በክልል ደረጃ ምርጫ እንደሚካሄድ አስገነዘቡ። በብሔራዊ ደረጃ ሰባት የፖለቲካ ፓርቲዎች ሲኖሩ በክልል ደረጃ ወደ 59 የፖለቲካ ድርጅቶች እንዳሉ የገለፁት አቶ አሰፋ ብሩ እስካሁን በብሔራዊ ደረጃ ለውድድሩ የተዘጋጁ ስለመኖራቸው መግለፅ አልቻሉም። ፓርቲዎቹ እጩዎችን እስኪያቀርቡ ድረስ ለውድድሩ መዘጋጀታቸው እንደማይታወቅ ሲገልፁ እንደ መአሕድ ዓይነቱ ምርጫ እንደሌለም ገልፀዋል።</p>

<p>በሕጉ መሠረት ሁለት ጊዜ ለምርጫ ያልቀረበ ድርጅት እንደሚሰረዝ ገልፀው በዚህ ረገድ እንደ መአሕድ ያሉት ለምርጫ መዘጋጀት እንዳለባቸው ገልፀዋል። ባለፈው ምርጫ የኢሠፓ አባላት ለመመረጥ የማይችሉ እንደነበርም ገልፀው ሕገ መንግሥቱ ከፀና በኋላ የመምረጥም የመመረጥም መብት እንዳላቸው ተናግረዋል። አቶ አሰፋ በሰጡት ቃል የዘንድሮ ምርጫ ከአምናው ብዙ ልዩነት የሌለበት መሆኑን ጠቅሰው በዛ ጊዜ የነበረው የሕዝብ ተሳትፎ አሁንም ብዙ ለውጥ እንደማይኖረው ጠቅሰዋል።</p>

<p>በ600 ወረዳዎች ውስጥ ባለፈው የተደረገው የምርጫ ሂደት ቆጠራ ለውጥ ሊያመጣ ቢችልም በዚህ ረገድ ትክክለኛ አሃዝ እንደሌለም ጠቁመዋል። በኢትዮጵያ ውስጥ ትክክለኛ የሆነ ምርጫ እንዲካሄድ ከሃገር ውስጥና ከውጭ ሊኖር የሚገባው ተሳትፎ ሕጋዊነት ያለው መሆኑን ጠቅሰው ባለፈው ምርጫ ከውጭ መጥተው የታሰሩትን በተመለከተ አሁን ይህ ሁኔታ ቢደገም ጽሕፈት ቤታቸው ምን እርምጃን ሊወስድ እንደሚወስድ ተጠይቀው ለምርጫ ከሚመጡት መሃል የቀይ ሽብር ተወንጃይ ተመሳሳይ እርምጃ የሚወሰድባቸው መሆኑን ተናግረዋል።</p>

<p>አቶ አሰፋ ብሩ ሴቶች ለመመረጥ ያላቸው ዕድል ጠባብ መሆኑን አምነው ይህም ካለፈው ምርጫ የተሻለ ውጤት እንዲያሳይ ካስፈለገ ሴቶች የራሳቸውን ፓርቲ ወይም በፓርቲዎች ውስጥ መታቀፍ እንደሚገባቸው ጠቁመዋል። የምርጫ ኮሚሽኑ ዋና ፀሐፊ አያይዘው ሲገልፁ ማናቸውም ተመራጭ የሚወክለው ሕዝብ ቋንቋ መናገር እንዳለበት ገልፀው በዚህ ረገድ ያለው ደምብም እንደሚፀና ጠቁመዋል።</p>

<p>በዚሁ በቀጣዩ ዓመት በኢትዮጵያ የሚካሄደውን ምርጫ በተመለከተ በብሔራዊ ደረጃ አሉ የሚባሉ ፓርቲዎች እስካሁን ምንም ተሳታፊነት ያላሳዩ መሆናቸው ሲታወቅ መንግሥት በበኩሉ ፓርቲዎች እንዲሳተፉ ግፊት እያደረገ ነው ብለዋል።</p>

<p>ትናንት ማምሻውን የተላለፈው የጀርመን ድምፅ ዘገባ በበኩሉ ተቃዋሚ ፓርቲዎች እስካሁን ምንም እንቅስቃሴ አለማድረጋቸውን ገልፆ ኢሕአዴግ በቀጣዩ 5 ዓመትም የስልጣን ዘመኑ እንደሚያራዝም ከወዲሁ መናገር እንደሚቻል ገልፀዋል።</p>

<p>በሌላ በኩል ጦርነትን የሚያራምዱና በፕሮግራማቸው ላይ ፀብና ግጭትን ያስነሱ ማንቸውም ኃይሎች ከምርጫው ውጪ መሆናቸው ተጠቅሷል።</p>


<p class="align-center"><a href="/Gazettas/Goh/info/Goh.sera.html">ከጎሕ ነሐሴ 15 ቀን 1991</a></p>

</body>
</html>	
