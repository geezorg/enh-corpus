<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ከደቡብ አፍሪካ የ2 ቢሊዮን ብር ጦር መሣሪያ ለመግዛት ያቀረበችው ጥያቄ ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ኤርትራ ከደቡብ አፍሪካ የ2 ቢሊዮን ብር ጦር መሣሪያ ለመግዛት ያቀረበችው ጥያቄ ውድቅ ሆነ</h2>


<p>15 ወራትን ያስቆጠረው የኢትዮጵያና
የኤርትራን የድንበር ግጭት በሰላማዊ መንገድ እልባት ለማስገኘት
የአፍሪካ አንድነት ድርጅት የጀመረው የዲፕሎማሲ ጥረት አመርቂ
ውጤትን እንዲያስገኝ ኢንተርናሽናል ድርጅቶች
እርብርቦሽ እያደረጉ ነው። ይሁንና የኤርትራ
መንግሥት የሰላሙን ጥረት ለማደናቀፍ ሌላ ደም አፋሳሽ ጦርነት ለመጀመር
የክረምቱን ወራት ለዝግጅት እየተጠቀመበት ይገኛል። ለዚህ ምስክር
የሚሆነው ከእንግሊዝ የከባድ ጦር መሣሪያዎችን ለመግዛት
ያደረገው ሙከራ ሲከሽፍበት ፊቱን ወደሌሎች አገሮች
መመለሱ ነው። በተለይ ትናንት ማለዳ በጆሃንስበርግ ከተማ
የሚገኘው ቻናል አፍሪካ የተባለው ሬድዮ ባሰራጨው ዘገባ
የኤርትራ መንግሥት ሰሞኑን ከደቡብ አፍሪካ
ከባድ የጦር መሣሪያዎችን በ250 ሚሊዮን ዶላር (ከሁለት ቢሊዮን
ብር) በላይ ለመግዛት ያቀረበው ጥያቄ ውድቅ ሆኖበታል።</p>

<p>የደቡብ አፍሪካ መከላከያ ሚኒስትር
ጉዳዮን በማስመልከት ባወጣው መግለጫ መንግሥታቸው
ከማንኛውም የአፍሪክ አገር ጋር እንደዚህ
ዓይነት የጦር መሣሪያ ሽያጭ ድርድር የማድረግ ፍላጐት የለውም። ደ/አፍሪካ
በተለይ ከድሀ አገሮች ጋር የኢኮኖሚና የንግድ
ስምምነቶችን ከማድረግ ለደም አፍሳሽነት ተግባር ለሚውሉ
ጉዳዮች አስፈላጊውን ትኩረት አትሰጥም። ከዚህ
በተጨማሪ የደ/አፍሪካ መንግሥት ዓላማ በአፍሪካ ቀንድ አሰቃቂ
እልቂት በማስከተል ላይ ያለውን የኢትዮ ኤርትራ ጦርነት ለማስቆም
የተጀመረውን የዲፕሎማሲ ጥረት ማበረታታት እንጂ ጦርነቱን የበለጠ
እንዲጋጋል ምኞት የለውም ማለቱን ሬዲዮው ጣቢያው
አስደምጧል።</p>

<p>ኤርትራ ከደቡብ አፍሪካ የጦር
መሣሪያዎች ለመግዛት ያቀረበችው ይህ ከፍተኛ የገንዘብ መጠን
በግዙፍነቱ ወደር አልተገኘለትም። ከዚህ በፊት ኤርትራ
ከዩክሬን መንግሥት ገዝታለች የተባሉት አስር ተዋጊ ጄቶች
እንኳ አጠቃላይ ግምታቸው አምስት ሚሊዮን ዶላር
ነበር። በደ/አፍሪካ የመከላከያ ሚኒስቴር የተጋለጠውና
ኤርትራ ልታደርገው የነበረው የከባድ መሣሪያዎች ግዢ ድርድር
ከዮክሬኖቹ ዘመናዊ ተዋጊ ጄቶች ዋጋ ጋር ሲመጣጠን
ያለው ልዩነት የማይደራረስ ነው።</p>

<p class="align-center"><a href="/Gazettas/Goh/info/Goh.sera.html">ከጎሕ ነሐሴ 8 ቀን 1991</a></p>

</body>
</html>
