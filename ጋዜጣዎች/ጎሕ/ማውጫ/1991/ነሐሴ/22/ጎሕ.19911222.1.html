<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ባትቀበልም ሰነዱ አይለወጥም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ ባትቀበልም ሰነዱ አይለወጥም»</h1>

<p class="align-right">የኤርትራ ውጭ ጉዳይ ሚ/ር</p>


<p>ኢትዮጵያ ከአልጀርሱ ከፍተኛ የመሪዎች ጉባዔ በኋላ ሁለቱን አገራት ያስማማል ተብሎ በቀረበው ሰነድ ላይ ማብራሪያ መጠየቋ የሚታወስ ሲሆን በዚሁ መሰረት ኮሚቴው ኢትዮጵያ ለጠየቀችው ማብራሪያ ምላሽ ይዞ አዲስ አበባ መግባቱ ይታወሳል። ኤርትራ ሙሉ ለሙሉ ተቀብያለሁ ባለችው ሃሳብ ላይ ኢትዮጵያ ማብራሪያ የጠየቀችውና ለማብራሪያውም የተሰጣት ምላሽ ከኢትዮጵያ በኩል ምንም መግለጫ ያልተሰጠበት ሲሆን በኤርትራ በኩል ደግሞ ከቀረቡት 3 ሰነዶች ኢትዮጵያ በማስማሚያ ሃሳቡና በማስፈፀሚያ ስልቱ ላይ ተስማምቶ በአፈፃፀሙ ቴክኒካዊ ቅፅ ላይ አሁንም ያለመስማማቱ ተገልጧል። የኤርትራ የውጭ ጉዳይ ሚኒስትር የአቶ ኃይለ ወ/ተንሳይ መግለጫን ዋቢ ያደረገው ዘገባ እንደሚያስረዳው በኤርትራ በኩል በሦስቱም ሰነድ ላይ ምንም ልዩነት የሌለና ሶስቱንም ኤርትራ መቀበልዋን ገልጦ ከዚህ ሰነድ መሃል በሦስተኛው ላይ በአፈፃፀም ቴክኒካዊ ቅፁ ላይ ኢትዮጵያ አልቀበልም ብትልም ሰነዱ በጭራሽ የማይለወጥ መሆኑን ገልጧል።</p>

<p>«የአ.አ.ድ የልዑካን ቡድን በሦስቱም ሰነድ ላይ ለውጥ እንደማያደርግ ገልጧል» በማለት የኤርትራን የውጭ ጉዳይ ሚኒስትር ሲናገር ኢትዮጵያ ይህን ባለመቀበሏ የተፈራው ጦርነት ዳግም እንዳይቀሰቀስ ኤርትራ ስጋት የገባት መሆኑን የውጭ ጉዳይ ሚኒስትሩ ለዓለም ሕዝብ ባቀረበው የተማፅንኦ ጥሪ አስታውቋል።</p>

<p>ውጭ ጉዳይ ሚኒስትሩ የአ.አ.ድን ልዑካን አስመራ መግባታቸውን በማስመልከት በሰጡት መግለጫ የዓለም ማህበረሰብና መንግሥታት ኢትዮጵያ ላይ ጫና እንዲያደርጉ ጥሪ አቅርቧል። ኤርትራ የሠላም ሃሳቡን ሙሉ ለሙሉ መቀበልዋንና እስካሁንም ጦርነቱ ከተቀሰቀሰ ጀምሮ ለሰላሙ ስኬታማነት ኤርትራ ብቻዋን እንደምትደክም የገለጠው የውጭ ጉዳይ ሚኒስትሩ መግለጫ ኢትዮጵያ ከሦስት የማስማሚያ ሰነድ ያለመስማማቷን ይገልፅና ይህም ሰነድ የማይቀየር መሆኑን አብራርቶ ኢትዮጵያ ይህን ሰነድ የግድ ልትቀበለው ይገባው በሚል ውሳኔውም የፀና መሆኑን በማመልከት ነው።</p>

<p>ፕሬዝዳንት ኢሳያስ ስልጣናቸው አስተማማኝ እንደሚሆን አሜሪካን ቃል እንደገባችላቸው ባለፈው የኢሳያስ ጉብኝት በኋላ መገለጡ ይታወሳል። ይህ የማስማሚያ ሃሳብ በአሜሪካ አስገዳጅነት ኢትዮጵያ ላይ የተጫነና በተዘዋዋሪ የኤርትራን ጥቅም ለማስጠበቅ የቆመ መሆኑ የተገለጠውም አሜሪካን ጥቅሟን፣ ኢሳያስ ስልጣናቸውን ስለሚፈልጉና ሁለቱ ኃይሎች ውለታን በዚህ መልክ ስለሚለዋወጡ መሆኑን ከኢትዮጵያ በኩል የሚወጡ ዘገባዎች ያረጋግጣሉ። አሜሪካ ለረጅም ጊዜያት በኤርትራ የሰላም እምቢተኝነት ላይ ምንም ዓይነት ግፊት ሳታደርግ ኤርትራ ከባድመው ውድቀት በኋላ ስለ ተኩስ ማቆምና ስለዕርቅ መጮህ ስትጀምር በግልፅ ኢትዮጵያ ላይ ጫና በማድረግ የኤርትራ ሃሳብ መደገፏ በኢትዮጵያ በኩል ተቀባይነት አላገኘም።</p>


<p class="align-center"><a href="/Gazettas/Goh/info/Goh.sera.html">ከጎሕ ነሐሴ 22 ቀን 1991</a></p>

</body>
</html>	
