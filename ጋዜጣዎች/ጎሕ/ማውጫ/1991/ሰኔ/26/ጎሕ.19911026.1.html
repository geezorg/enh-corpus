<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ረሀቡ አሳሳቢ እየሆነ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ረሀቡ አሳሳቢ እየሆነ ነው</h1>


<p>በኢትዮጵያ የተከሰተው ድርቅ በከፍተኛ ሁኔታ በመስፋፋት ቀድሞ ከሚታወቀው የረሃብተኛ ቁጥር በተጨማሪ በየዕለቱ እያደገ የመጣ መሆኑን መረጃዎች እያመለከቱ ነው። በአሁኑ ሰዓት የፌዴራሉ መንግስት ይፋ ያደረገው 5.3 ሚሊዮን ሕዝብ በላይ ቢሆንም ይህ አኅዝ በትክክል ያልተገናዘበና በየክልሎቹ ያለውን የድርቅ ሁኔታ ያላገናዘበ እንደሆነ ታውቋል።</p>

<p> የድርቁ ሁኔታ በየጊዜው እያደገ መሄዱ የሚጠቁሙ መረጃዎች እንደሚያመለክቱት ፌዴራል መንግስት በመጀመሪያ የመዘገበው የረሃብተኛ መጠን 2.5 ሚሊዮን የነበረ ሲሆን፤ ይህ አኅዝ እንደገና በተጠና ጊዜ ወደ 3.5 ሚሊዮን የሚቆጠር ሕዝብ ለከፍተኛ ድርቅ እንደተጋለጠ ታውቋል። ቢሆንም ጥናቱ ሲቀጥል ወደ 4.6 ሚሊዮን ሕዝብ መሆኑ ታወቀ የተባለ ሲሆን አሁን የመጨረሻው ጥናት እንደሚያመለክተው የረሃብተኛው ቁጥር ወደ 5.3 ሚሊዮን አድጓል።የአደጋ መከላከልና ዝግጁነት ኮሚሽን ኮሚሽነር አቶ ሲሞን መቻሌ አደጋው ከቁጥጥራችን ውጭ አልወጣም ያሉ ሲሆን በተቻለን አቅም እየተቋቋምነው ነው። የምንፈልገውን ያህል ረክተናል ባንልም እየተጋፈጥነው ነው ብለዋል።</p>

<p>ችግሩ በዋነኛነት የተከሰተው የበልግ አብቃይነት በሚታወቁት አካባቢዎች ነው። በአማራ ክልል ወደ 2.3 ሚሊዮን፣ በኦሮሚያ 1.2 ሚሊዮን ትግራይ 834 ሺ፣ በደቡብ 577 ሺ ገደማ ህዝብ የችግሩ ተጠቂ ሆኗል። በሌሎቹ አካባቢዎችም ችግር አለ ያሉት ኮሚሽነሩ በአፋርና በሱማሌ አካባቢዎችም ድርቅ መከሰቱን ተናግረዋል።</p>

<p>የረሃቡ አደጋ እጅግ የከፋና አብዛኛው የክልሉ ሕዝብ ራሱን ለማዳን ወደየአቅራቢያው ከተሞች መሰደዱ የታወቀ ሲሆን ኮሚሽነሩ እስካሁን ከሁሉም ክልሎች የደረሰን ሪፖርት የለም ያየሁትም ነገር የለም ብለዋል።</p>

<p>እየተገኘ ያለው እርዳታ በቂ አይደለም አንዳንዶቹ በመስከረምና በነሐሴ ነው ለመስጠት የሚፈልጉት አንዳንዶቹ ደግሞ ቃል ከገቡልን በኋላ ምንም ዓይነት እርምጃ አልወሰዱም በማለት የተናገሩት ኮሚሽነር ሲሞን መቻሌ በኢትዮጵያ ብዙ መንግሥታዊና መንግሥታዊ ያልሆኑ የእርዳታ ድርጅቶች ቢኖሩም የቁጥራቸውን ያህል ግን እየተንቀሳቀሱ አይደሉም ብለዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ሰኔ 26 ቀን 1991</a></p>

</body>
</html>	
