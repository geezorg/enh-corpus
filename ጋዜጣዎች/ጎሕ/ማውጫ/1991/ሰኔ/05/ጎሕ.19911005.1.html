<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባድመና በቡሬ ከባድ ውጊያ አለ የኢትዮጵያ ጦር እያጠቃ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በባድመና በቡሬ ከባድ ውጊያ አለ የኢትዮጵያ ጦር እያጠቃ ነው</h1>


<p>ባሳለፍነው ሳምንት ሰኔ 3 እና 4 በመረብ ሰቲትና በቡሬ ግንባሮች በኩል ለማጥቃት የተንቀሳቀሰው ሻዕቢያ ሰራዊት ከፍተኛ ሽንፈት ተከናንቦ መመለሱ ተገለፀ።</p>

<p>የሻዕቢያ ሬድዮ በትላንት ጧቱ ዘገባው «ኢትዮጵያ በቡሬ ግንባር ላይ ጥቃት ስነዘረችብኝ» በሚል ካቀረበው ሀተታ በመነሳት ለኢትዮጵያ መንግስት ቃል አቀባይ ጽ/ቤት ባቀረብነው ጥያቄ መሠረት ነው። የመንግስት ቃል አቀባይ ጽ/ቤት የመግለጫውን ኮፒ በመጥቀስ እንዳረጋገጠልን የኤርትራ ሰራዊት መጀመሪያ በመረብ ሰቲት ግንባር ሌላ የማጥቃት ሙከራ አድርጐ ሙሉ በሙሉ መመታቱን ነው። ይኼው ቃል አቀባይ ቢሮ መግለጫው ሰኔ 3 እና 4 ቀን በሁለቱም ግንባሮች ከፍተኛ ውጊያ እየተካሄደ መሆኑን ጠቅሶ የሻዕቢያ ሠራዊት በዘመቻ ፀሐይ ግባት በባድመ ከደረሰበት ጉዳት የማይተናነስ ወታደራዊና ማቴሪያላዊ ውድመት እንዳጋጠመው ያብራራል። የደረሰውን የጉዳት ልክ ዝርዝር ይፋ ያላደረገው መግለጫ ሻዕቢያ በሁለቱ ግንባሮች የማጥቃት ሙከራውን አስቀድሞ እንደጀመረ ያስረዳል።</p>

<p>የሻዕቢያ መንግስት መግለጫ በበኩሉ ባለፉት 5 ወራት ምንም ዓይነት ወታደራዊ ያህል እርምጃ ያልታየበት ቡሬ ባሳለፍነው ሳምንት ውስጥ ከፍተኛ ውጊያ የተካሄደበት መሆኑን ገልጦ ውጊያው በኢትዮጵያ ሠራዊት የማጥቃት መግለጫ በዚሁ ውጊያ የኢትዮጵያን አጥቂ ጦር መክቶ እንደመለሰ ሲናገር 50 ወታደሮችን በመግደል 97ቱን እንዳቆሰለ ይናገራል። በዚሁ ከፍተኛ ውጊያ በተካሄደበትና ሁለቱም ወገኖች «እሱ ጀመረ» በሚል አንዱ የሌላውን አጥቂነት በሚያስቀድምበት ቡሬ ግንባር በአሁኑ ሰዓት ምንም ዓይነት ውጊያ የማይካሄድ መሆኑ ተመልክቷል።</p>

<p>በዚህ ግንባር የተካሄደውን ውጊያ አስመልክቶ የቢቢሲ ሬዲዮ በኔት ወርክ አፍሪካ ዘገባው ላይ የኤርትራን መንግስት ቃል አቀባይ የማነ ገ/መስቀልን ትላንት አነጋግሯቸዋል። ስለጦርነቱ አጀማመር ከቢቢሲ ጋዜጠኞች ለቀረበላቸው ጥያቄ የሰጡት መልስ ረብዕ ዕለት ማለዳ የኢትዮጵያ ጦር በቡሬ ግንባር ጦርነት በመክፈትና በማግስቱም በመረብ ሰቲት ጥቃት ለመሰንዘር እንደቻሉ ተናግረዋል። በዚህ ሙከራ የኢትዮጵያ ሰራዊት አልተሰካላትም ያሉ ሲሆን እስካሁን ድረስ ጦርነቱ የቀጠለ መሆኑንና ስለውጊያው የጠነከረ ሪፖርት እንዳልደረሳቸው ገልጠዋል። «ኢትዮጵያ ማጥቃት የሰነዘረችው ኤርትራ ነች ትላለች» ለሚለው ለሬድዮ ዘጋቢ ቢመልሱም «መሠረተ ቢስ ወሬ ነው» በማለት አጣጥለው ኢትዮጵያ ከግንቦት ሃያ ጀምሮ ለማጥቃት ከፍተኛ ዝግጅት ታደርግ ነበር ብለዋል» ከበፊት ጀምሮ እኛን ጥቃት ሰነዘሩ በማለት ይከሱናል ያሉት የማነ ገ/መስቀል አዲግራት ተደበደበች ካሉ በኋላ በማግስቱ አጥቅተውናል። በማለት ጭንቀታቸውን ከመግለፃቸውም በላይ የዚህ ማጥቃት ዓላማ ምንድነው ለሚለው ምላሽ ሲሰጡ በእውነቱ የተጨበጠ ነገር ለመናገር ያስቸግራል የሰላሙን ሃሳብ ተቀብለናል እያልን ይህን የመሰለ ጥቃት መሰንዘራቸውና አስቀድመው ብዙ ያወሩለት ባድመም ከተለቀቀላቸውና እጃቸው ከገባ በኋላ ፉከራቸው የአስመራን መንግስት ለመጣል በመሆኑ ምን ዓይነት ተስፋ ይኖረናል። በማለት ጥያቄውን በአሳዛኝ ጥያቄ ደምድመውታል።</p>

<p>በአሁኑ ሰዓት የያዙትና የተያዘባቸው መሬት እንዳለ ለተጠየቁት ሲመልሱም «በጭራሽ በጭራሽ» ብለዋል።</p>

<p>ዘግይቶ የደረሰን ዜና እንደሚያመልክተው በቡሬ ግንባርና በመረብ ሰቲት ያለው ውጊያ በአውሮፕላኖች የተደገፈ መሆኑን አመልክቶ የቫቲካን ሬድዮ በትላንት ምሽት ዘገባ በመረብ ሰቲትና በቡሬ ግንባር እየተካሄደ ያለው ጦርነት እጅግ በጣም ከባድና ኢትዮጵያ ኃይሏን ያሳየችበት መሆኑን ነው። በዚሁ ጦርነት ኢትዮጵያ ሁለተኛውንና ወሳኙን ጦርነት እንደምታደርግ ሲገመት ከባድመ ቀጥሎ ወታደራዊ ድል የሚያስጨብጥ እንደሆነ ይጠበቃል። እስካሁን ጋብ ብሎ የነበረው ጦርነት በሁለቱም ወገኖች ከፍተኛ ዝግጅት ሲደረግበት የቆየ መሆኑ ሲታወስ የዝግጅቱ የመጨረሻ ምዕራፍ የሚያስመስለው ጦርነትም እንደተጀመረ ዘገባዎች ያረጋግጣሉ። ኤርትራ በአየር የኢትዮጵያን ኃይል ለመቋቋም ካለመቻሏም በላይ በሰው ኃይል በመሳሪያና በድርጅት ከአሁን ቀደም በደረሰባት ክስረት አኳያ አሁን የተከፈተውን ጦርነት ልትቋቋመው እንደማትችል ተገልጧል።</p>


<p class="align-center"><a href="/Gazettas/Goh/info/Goh.sera.html">ከጎሕ ሰኔ 5 ቀን 1991</p>


</body>
</html>
