<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሠብ መስመር ቡሬ ግንባር ኢትዮጵያ ጥቃት ከፈተች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአሠብ መስመር ቡሬ ግንባር ኢትዮጵያ ጥቃት ከፈተች</h1>


<p>የኢትዮጵያ ሠራዊት እስካሁን የተጋጋመ ውጊያ ሲያካሂድበት ከቆየው የምዕራባዊ ግዛቱ ርቆ በሚገኘው ቡሬ ግንባር አካባቢው በወሰደው መልሶ ማጥቃት በሻዕቢያ ምሽግ ላይ ከባድ ጉዳት ማድረሱን መጋቢት 23 ቀን 1991 ዓ.ም ታትሞ የወጣው የአገር መከላከያ ሠራዊት ልሳን «ውጋጋን» ጋዜጣ አስታወቀ።</p>

<p>በዚሁ ወደ አሰብ በሚያስጉዘው የቡሬ ግንባር በተደጋጋሚ እየተካሄደ ባለው የከባድ መሣሪያ ድብደባ በርካታ የሻዕቢያ ምሽጐች መናዳቸውና በከባድ መሣሪያ ድብደባው ሳቢያ ከተናዱ ምሽጐች እየተጎተቱ የሚወጡ ቁስለኞች በመበራከታቸው የአሰብ ሆስፒታል ለሲቪሎች የሚሠጠውን አገግልግሎት በማቋረጥ ሕሙማኑን በማስወጣት ለሻዕቢያ ሠራዊት ብቻ ሕክምና እየሰጠ መሆኑን ይኸው የዜና ምንጭ ዘግቧል።</p>

<p>ሰሞኑን በቡሬ ግንባር የመከላከያ ሠራዊቱ በሻዕቢያ ይዞታ ስር በሚገኙ ምሽጐች ላይ ባካሄደው የከባድ መሣሪያ ድብደባ ሁለት ታንኮች ሲቃጠሉ 78 የሻዕቢያ ጦር መሞታቸውና 168 ቁስለኛ መሆናቸው የተገለፀ ሲሆን አንድ የጦሩን የሕክምና መስጫ ተቋም ማውደሙንና ተሽከርካሪዎቹን ማጋየቱን ከግንባሩ አካባቢ የተገኘውን የዜና ምንጭ በመጥቀስ የሀገር መከላከያ ልሣን የሆነው ውጋጋን ጋዜጣ ከትናንት በስቲያ ባወጣው እትሙ አስታውቋል።</p>

<p>ይህ በእንዲህ እንዳለ ሻዕቢያ ለድብቅ ዓላማው መሳካት አሰማርቷቸው የነበሩ ፀረ ሕዝብ ኃይሎችና ሰርጐ ገቦችን ተከታትሎ የመምታት ግዳጅ የተሰጠው የመከላከያ ሠራዊት በተለይም በእንዳቀሺ፣ በደንበመገሃገል እና በደንበገደሙ መሽጐ የነበረውን ሠራዊት ከነምሽጉ በማፈራረስ አይቀጡ ቅጣት በመቅጣት ላይ እንደሆነና በዚሁም ተልዕኮው በጠላት ላይ ከፍተኛ ሰብዓዊና ቁሣዊ ኪሳራ እንዳደረሰ ይኸው የመከላከያ ልሳን ዘግቧል።</p>

<p>በተያያዘ ዜና የኢትዮ ኤርትራ የድንበር ግጭት ወደተኩስ ማቆም ደረጃ ሊሻገር የሚችልበት ምንም ፍንጭ እንደሌለ እየተገለፀ ባለበት በአሁኑ ወቅት የቀይ መስቀል ምንጮች ከግንባር አካባቢ ባስተላለፉት መረጃ መሠረት ከሁለቱም ወገኖች ከ15000 ያላነሰ ወታደሮች ከጥቅም ውጭ መሆናቸውን አስታውቋል።</p>

<p>በፆረና ግንባር ለሁለት ቀናት ብቻ በተካሔደው ውጊያ 10000 ያህል ወታደሮች ሙት ቁስለኛና ምርኮኛ መሆናቸውን የሚያስረዳው ይኸው ዘገባ የኢትዮጵያ ሠራዊት በኤርትራ ወታደሮች ላይ የበላይነት መቀዳጀታቸው የማይካድ መሆኑንም አስረድቷል።</p>


<p class="align-center"><a href="/Gazettas/Goh/info/Goh.sera.html">ከጎሕ መጋቢት 25 ቀን 1991</a></p>

</body>
</html>	
