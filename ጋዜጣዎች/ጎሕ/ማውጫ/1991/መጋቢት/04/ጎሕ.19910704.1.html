<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከባድመ ድል በኋላ የታፈሱ ኢትዮጵያውያን የደረሱበት ጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከባድመ ድል በኋላ የታፈሱ ኢትዮጵያውያን የደረሱበት ጠፋ</h1>


<p>የኢትዮጵያ አየር ኃይል ሻዕቢያ ሲተማመንበት የቆየውን የባድመ ጠንካራ ምሽግ ከሰባበረ በኋላ በአካባቢው ተከማችቶ የቆየውን የጠላት ኃይል በመምታት ግዛቱን መልሶ ካስከበረ ወዲህ በኤርትራ የሚኖሩ ኢትዮጵያውያን ለከፍተኛ ስቃይ እየተዳረጉ መሆኑን የኢትዮጵያ መንግስት ቃል አቀባይ ጽ/ቤት ከትናንት በስቲያ ባወጣው መግለጫ አስታወቀ።</p>

<p>የሻዕቢያ ኃይሎች በማንአለብኝነትና ያለምክንያት ኢትዮጵያውያን በእስር በግርፋትና በማሰቃየት ግፍ እየፈፀመባቸው እንደሚገኝ ያስረዳው የቃል አቀባይ ጽ/ቤት መግለጫ በመላው ኤርትራ የሚገኙ ኢትዮጵያውያን ለከፋ ድርጊት መጋለጣቸውን አስረድቷል።</p>

<p>ከረን፣ ባሬንቱ፣ ተሰነይ፣ ምፅዋ፣ ጊንዳዕ፣ አሰብ፣ አዲኳላና አስመራ በኢትዮጵያውያን ላይ ግፍ ከሚፈፀምባቸው ከመላ የአገሪቱ ከተማዎች ጥቂቶቹ መሆናቸውን የሚገልፀው የቃል አቀባይዋ መግለጫ የኢትዮጵያውያኑን ማንነት በዝርዝር ማጣራት ባይቻልም በአስመራ የሚገኘው የኢትዮጵያ ኤምባሲ ከእነዚህ ውስጥ የ50 የስም ዝርዝር መመዝገብ እንደቻለ አስረድቷል። በኢትዮጵያውያን ላይ ይህ ሁሉ በደል ይፈፀም እንጂ የጦርነቱ ሽንፈት አዕምሮዋቸውን ያበሳጫቸው ኤርትራውያን በግላቸው በሚወስዱት ድርጊት የኢትዮጵያ ዜጐችን መተናኮል ቤት ንብረታቸው ላይ አደጋ በመጣል እንደሚገኙም የአስመራን የኢትዮጵያ ኤምባሲ ዋቢ የሚያደርገው መግለጫ ገልጿል። በዚህ ድርጊት የቆሰሉ ጥቂቶች እንዳልሆኑና የእነሱንም የስም ዝርዝር የኢትዮጵያ ኤምባሲ በሊስት የያዘው መሆኑ ታውቋል። የቃል አቀባይ ጽ/ቤት ባገኘው መረጃ መሠረት ኢትዮጵያውያኑ የደረሰባቸውን በደል ለኤርትራ መንግስት ቢያሳውቁም ምንም ሊደረግላቸው እንደማይቻልና ይልቁኑም አገሩን ለቀው እንዲወጡ መልስ እንደተሰጣቸው ታውቋል።</p>

<p>ይህ ደግሞ በረጅሙ ከታቀደው የማስወጣት ተግባር የኤርትራ መንግስት ከነደፈው ዕቅድ ውስጥ የሚካተት መሆኑን የቃል አቀባይ ጽ/ቤት ያትታል። በኤርትራ የሚኖሩ ኢትዮጵያውያን ዋስትና የማይሰማቸው መሆኑ በፍርሃት የተዋጡ ብቻ ሳይሆን የሰብዓዊ መብታቸው መጣስ በቀላሉ ተጠቂ እንደሚያደርጋቸው ተገልጿል። ጽ/ቤቱ እንደጠቀሰው የተባለው የኢትዮጵያውያን ስም ዝርዝር በቃል አቀባይዋ ጽ/ቤት ዌብ ሳይት አድራሻ ማግኘት እንደሚቻል ታውቋል።</p>


<p class="align-center"><a href="/Gazettas/Goh/info/Goh.sera.html">ከጎሕ መጋቢት 4 ቀን 1991</a></p>

</body>
</html>	
