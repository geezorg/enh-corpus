<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መንግስት አሁንም በጉዳዩ አልረካም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ መንግስት አሁንም በጉዳዩ አልረካም</h1>


<p>የኢትዮጵያ የውጪ ጉዳይ ሚኒስቴር ባወጣው መግለጫ የኤርትራ መንግስት የኢትዮጵያን ግዛት በኃይል ወርሮ የተለያዩ ቦታዎችን ከተቆጣጠረ ጊዜ ጀምሮ የተፈጠረውን ችግር ለመፍታት በርካታ ጥረቶች መደረጋቸውን ገልጾ ኤርትራ ለችግሩ እልባት ለማስገኘት በቅድሚያ ወታደሮቿን «ወደኋላ መልሺ» ስትባል የምታቀርበው ምክንያት ሰንካላ መህኑን አስረድቷል። ኤርትራ ጦሯን ወደኋላ የማትመልሰው ኢትዮጵያ ተመሳሳይ እርምጃ ስትወስድ ነው የሚለው ይኸው ሰንካላ የኤርትራ ምክንያት አሁንም በምክንያትነት መቅረቡን የሚያወሳው የውጪ ጉዳይ መ/ቤት መግለጫ «ኤርትራ ከድሮም ጀምሮ ይህን አቋሟን የአህጉራዊ ድርጅት ከፍተኛ የመሪዎች ልዑክ እንዲቀበለው በእጅጉ ጥራለች። አንዴም ግን ተቀባይነት ሊያገኝ አልቻለም። ይልቁንም ለልዑካኑ ቡድን የሰላም ስምምነት የሆነውና ተቀባይነትን ያገኘው የኢትዮጵያ አቋም ነበር። ለተፈጠረው ውዝግብ በሰላም እንዲፈታ ሁኔታዎችን ለማመቻቸት በቅድሚያ ኤርትራ በኃይል ወርራ ከያዘቻቸው የኢትዮጵያ መሬቶች ሙሉ ለሙሉ ለቃ መውጣት አለባት የሚለውና ተቀባይነት ያገኘው የኢትዮጵያ አቋም አሁንም እንደፀና ነው» ብሏል።</p>

<p>የኤርትራ መንግስት ከባድመ ተገዶ ከወጣ በኋላ የሰላም ስምምነቱን ተቀብያለሁ ቢልም መቀበሉን በተጨባጭ የሚያመለክት አንድም እርምጃ አለመውሰዱን የውጭ ጉዳይ ሚኒስቴር መግለጫ ያስረዳል። ትንናት ምሽት የተሰራጨው የአዣንስ ፍራንስ ፕሬስ የዜና አገልግሎት ዘገባ «የኢትዮጵያ መንግስት አሁንም በጉዳዩ አልረካም» ሲል ዜና ዘገባውን አያይዞ«የኢትዮጵያ መንግስት ዛላንበሳ፣ አይጋ ፣ ባዳ ቡሬና አጋላ ክልሎች አወዛጋቢ ክልሎች ሳይሆኑ በኤርትራ በኃይል የተያዙ ግዛቶቹ ስለሆኑ ኤርትራ ከተጠቀሱት ቦታዎች ያለቅድመ ሁኔታ መውጣት ይኖርባታል» ብሏል። ቦታዎቹ ባለፈው ዓመት እ.ኤ.አ ከ1998 ከግንቦት 6 ቀን በፊት በኢትዮጵያ ይተዳደሩ የነበሩና በኃይል በኤርትራ ኃይሎች የተያዙት ክልሎች የኢትዮጵያ ግዛቶች እንጂ አከራካሪ ወይም አወዛጋቢ ክልሎች አይደሉም በማለት የኢትዮጵያ መንግስት ምላሽ መስጠቱም ተነግሯል። የወቅቱ የአፍሪካ አንድነት ድርጅት ሊቀመንበር ብሌዝ ካምፓወሬ ትናንት ዴንማርክን በጐበኙበት ወቅት በአጠቃላይ ጉዳይ ላይ ጋዜጣዊ መግለጫ የሰጡ ሲሆን «የአውሮፓ ሕብረት በተለይ የብሪታንያና የኢጣሊያ መንግስት የኢትዮ ኤርትራ መንግስታትን ድንበር ለመለየት በካርታ ስራ እንዲተባበሩ መጠየቃቸውን ከኮፐን ሀገን የደረሰን ዜና አስታውቋል።</p>

<p>የአፍሪካ አንድነት ድርጅት የመፍትሔ ሃሳብ ተግባራዊ የሚሆን ከሆነ የዴንማርክ የትብብር ሚኒስትር ቶን ኒፕሰን በበኩላቸው በካርታው ስራ በኩል ለመተባበር ዝግጁ እንደሚሆኑ ገልፀዋል። ብሌዝ ካምፓዎሬ ጋዜጣዊ መግለጫ ከመስጠታቸው አስቀድመው ትናንት ከኢትዮጵያ መንግሥት ባለስልጣናትና ከተመድ ዋና ፀሐፊ ኮፊ አናን ጋር በስልክ በመገናኘት ስለ ኢትዮ ኤርትራ አንስተው መወያየታቸው የታወቀ ሲሆን ስለተነጋገሩበት ሁኔታ ማብራሪያ አለመስጠታቸውን ከኮፐን ሀገን የተላለፈው ዜና ይገልፃል።</p>


<p class="align-center"><a href="/Gazettas/Goh/info/Goh.sera.html">ከጎሕ መጋቢት 4 ቀን 1991</a></p>

</body>
</html>	
