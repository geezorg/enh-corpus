<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አስመራ ዩኒቨርስቲ ተዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አስመራ ዩኒቨርስቲ ተዘጋ</h1>


<p>የአስመራ ዩኒቨርስቲ ተማሪዎች ወታደራዊ ትምህርት ወስደው ከሻዕቢያ ወታደሮች ጋር እንዲቀላቀሉ በመወሰኑ ተማሪዎቹ በሙሉ እንዲወጡ ከተደረገ በኋላ ዩኒቨርስቲው መዘጋቱን የአስመራው የቢቢሲ ዘጋቢ አሌክሳንደር ላስት ትናንት ምሽት ለፎከስ ኦን አፍሪካ ፕሮግራም ካስተላለፈው ዜና ለመረዳት ተችሏል።</p>

<p>ሻዕቢያ በኃይል የተቆጣጠራቸውን የኢትዮጵያ ግዛቶች በሰላም ለቆ እንዲወጣ ከተጠየቀ ወራት የተቆጠሩ ቢሆንም ለሰላም ጥሪው ምላሽ ሳይሰጥ ከቆየም በኋላ በጀመረው ትንኮሳ ከሳምንታት በፊት ሲተማመንበት ከነበረው ከባድመ ምሽግ ተጠራርጎ እንዲወጣ ከተደረገ በኋላ የአስመራ ዩኒቨርስቲ ትናንት ተዘግቶ ተማሪዎቹ በጠቅላላ ወደጦር ግንባር እንዲያመሩ መደረጉ ታውቋል።</p>

<p>ኢትዮጵያ ከየካቲት 16-19 ዓ.ም በሰነዘረችው ጠንካራ ጥቃት ሻዕቢያ የሚተማመንበት ምሽግ መደርመሱን የኤርትራ ባለሥልጣናት ባለፈው ዓርብ በይፋ ካመኑ በኋላ የውጭ ጉዳይ ሚኒስትሩ ኃይለ ወ/ተንሳይ በዚያው ዕለት ተማሪዎችን በዩኒቨርስቲው ግቢ ሰብስበው ወደ ጦር ግንባር ለመጓዝ ዝግጁ እንዲሆኑ መጠየቃቸው የማይዘነጋ ሲሆን የሻዕቢያ የትናንትናው እርምጃም በአስመራ ከተማ ውስጥ የቀሩትን የመጨረሻዎቹን ወጣቶች ለጦርነት ማዘጋጀት ሆኗል።</p>

<p>ተማሪዎቹ ከአስመራ ከተማ ወጣ ብለው ለጊዜው ስሙ ባልተጠቀሰ ቦታ ስልጠና እንደሚወስዱ የቢቢሲ ዘጋቢ ትናንት ምሽት የገለጠ ሲሆን አብዛኛዎቹ የሕክምና ፈተናቸውን ማጠናቀቃቸውም ተገልጿል።</p>

<p>ከዘማቾቹ ውስጥ ለምረቃ ሁለት ወር የቀራቸው እንኳ እንደሚገኙ የገለፀው አሌክስ ላስት የተቀሩት ተማሪዎች በየሳምንቱ ማጠናቀቂያ ላይ የተለያዩ ፈተናዎች እንደሚወስዱ አስረድቷል። ፕሬዝዳንት ኢሳያስ አፈወርቂ ባለፈው ሳምንት በቴሌቪዥን በሰጡት መግለጫ እያንዳንዱ ኤርትራዊ ለጦርነቱ ዝግጁ እንዲሆን ማዘዛቸው ከዚሁ ጋር እንደሚያያዝ ዜና ዘጋቢው አስረድቷል።</p>


<p class="align-center"><a href="/Gazettas/Goh/info/Goh.sera.html">ከጎሕ መጋቢት 11 ቀን 1991</a></p>

</body>
</html>	
