<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሸምበቆው ውጊያ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሸምበቆው ውጊያ ቀጥሏል</h1>


<p>የሻዕቢያ ሰራዊት ከባድመ ሽንፈቱ ወዲህ ወታደሮቹን ወደተለያዩ ግንባሮች ካዘዋወረ በኋላ የበታተናቸውን የተለያዩ ክፍለ ጦሮች መልሶ ከባድመ በስተሰሜን በምትገኘው ሸምበቆ አካባቢ ማዛወሩን ወታደራዊ ምንጮቹ ሲገልፁ በዚያው በሸምበቆ የተጀመረው ውጊያ ሳይቋረጥ ትናንት ሰባተኛ ቀን መቆጠሩም ተጠቁሟል።</p>

<p>በፆረና፣ በሸምበቆና በዛላንበሳ ግንባር ዳግም ጦርነቱ ከተቀሰቀሰ ዛሬ አስራ አንደኛ ቀኑን ያያዘ ሲሆን በተለይ ከባድመ በስተሰሜን በምትገኘው ሸምበቆ አካባቢ ከ7 ቀን በፊት የተቀሰቀስው ጦርነት ሳይቋረጥ መቀጠሉን የኢትዮጵያ መንግሥት ቃል አቀባይ ጽ/ቤት ትላንት ምሽት የገለጠ ሲሆን የሻዕቢያ ሬድዮ በበኩሉ ለ6 ቀናት በዚሁ ግንባር ሲካሄድ የቆየው ጦርነት ለጊዜው ጋብ ብሏል የሚል መግለጫ አሰራጭቷል።</p>

<p>ከኢትዮጵያ በኩል ጦርነቱ ጥር 29/1991 ከተቀሰቀሰ አንስቶ መቋጫ ሳይበጅ ዝርዝር መረጃ እንደማይሰጥ የታወቀ ሲሆን በኤርትራ በኩል የሚሰጠው መግለጫ ደግሞ እውነታውን ከመጠቆም ይልቅ ለፕሮፓጋንዳ ሲባል የሚሰራጭ በመሆኑ የጦርነቱን ዝርዝር ሁኔታ ሙሉ በሙሉ መረዳት አልተቻለም።</p>

<p>የውጭ መገናኛ ብዙሃን ለመንግስታቱ ቅርበት ያላቸውን ዲፕሎማቶች በመጥቀስ የሚያቀርቡት መረጃ ተዓማኒነቱ ከፍ ማለቱ ይታወቃል።</p>

<p>ባለፈው ሳምንት በዛላንበሳ ኢጋላ ግንባር ግጭት ከተቀሰቀሰ ወዲህ በሸምበቆ የተጀመረው ጦርነት አለመቋረጡ ከሁለቱም ወገን የተሰጠው መግለጫ የሚያስረዳ ሲሆን ወታደራዊ ምንጮች ኤርትራ በዛላንበሳ ኢጋላ በኩል ትንኮሳ የፈፀመችው በሸምበቆ አካባቢ ወታደራዊ ይዞታዋን ካጠናከረች በኋላ እንደነበር እነዚሁ ምንጮች ያስረዳሉ።</p>

<p>ኤርትራ ለስምንት ወራት ከያዘችው ከባድመ አካባቢ በ3 ቀናት ውጊያ በመባረሯ የወደቀውን የሠራዊቷን ሞራል ለማነሳሳት በሸምበቆ አካባቢ ወታደሮቿን እንዲጠናከሩ ካደረገች በኋላ የኢትዮጵያ ሰራዊት ትኩረቱን ወደዛላንበሳ እንዲያደርግ በዚያ ግንባር መጠነኛ ግጭት ከቀሰቀሰች በኋላ ባለ ኃይሏ በመጠቀም በሸምበቆ አካባቢ ጥሳ ለመግባት ብትሞክርም የኢትዮጵያ እግረኛ ሠራዊት ከአየር ኃይላችን ጋር በመተጋገዝ ባደረሱት ምላሽ ከባድ ጉዳት እንደደረሰባት ተገልጿል። በዚህ መልኩ ጥቃት ለመሰንዘር የሞከረው የሻዕቢያ ሠራዊት እንዳለመው ወደፊት ለመራመድ ሳይችል ባለበት እንዲገታ የተደረገ ሲሆን በዚያው ግንባር የተጠናከረ ጥቃት ይፈፀምብኛል በሚል ስጋት ከመረብ ወንዝ ባሻገር አዲስ ምሽግ በማዘጋጀት መጠመዱ ስራ ላይ አተኩሯልም ተብሏል።</p>


<p class="align-center"><a href="/Gazettas/Goh/info/Goh.sera.html">ከጎሕ መጋቢት 16 ቀን 1991</a></p>

</body>
</html>	
