<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ 13.500 የፖለቲካ እሥረኞች መኖራቸው ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ 13.00 የፖለቲካ እሥረኞች መኖራቸው ተገለጠ</h1>


<p>በመላው ኢትዮጵያ ውስጥ ቁጥራቸው ወደ 13.00 የሚጠጋ የፖለቲካ እስረኞች በኢህአዴግ መንግስት ታግተው እንደሚገኙና ይህ ፓርቲ በሚመራው መንግስት በዚህ የጦርነት ወቅት እንኳ ለእነዚህ ኢትዮጵያውያን መብት ከመስጠት ይልቅ የኤርትራውያን ጉዳይ ያሳስበዋል ሲል የኢትዮጵያ የፖለቲካ እስረኞች አንድነት ኮሚቴ ማርች 3 ቀን 1999 ዓ.ም ባወጣው መግለጫ አስታወቀ።</p>

<p>በኮሚቴው መግለጫ መሠረት ቁጥራቸው እጅግ በርካታ የሚሆኑ ኢትዮጵያውያን በእስር ቤት መታጎራቸው ያልደነቀው መንግስት ለኢትዮጵያ ደህንነት አስጊ ናችው ያላቸውን 38 ኤርትራውያን ከእስር መልቀቁን ገልጾ እርቅ በመፍጠር ለኢትዮጵያውያን ከመቆም ይልቅ ዓለም አቀፍ ጩኸት እንደሚያስደነብረውና የኢትዮጵያውያኑን ጉዳይ ብዙም የማያስጨንቀው መሆኑን የሚያረጋግጥ ነው ብሏል።</p>

<p>ሻዕቢያን በመቃወማቸውና ባለፈው መንግሥት አገዛዝ በወታደራዊ ተቋማት ተቀጥረው ለግንጠላ ሲታገል በነበረው ሻዕቢያ ላይ ባካሄዱት ጦርነት የታሰሩ ኢትዮጵያውያን እንደሚገኙ ያስረዳው ይህ መግለጫ ሻዕብያን በመቃወማቸው የታሰሩ ኢትዮጵያውያን ሳይፈቱ አሁን በጠላትነት ለተፈረጀው ለሻዕቢያ አገር ውስጥ ሆነው ድጋፍ ሲሰጡ የቆዩ ኤርትራውያን መፈታታቸው መንግስት ለዚያኛው ወገን መቆርቆሩን ከማሳየት ባሻገር ጥምር አቋም መያዙን የሚጠቁም ከመሆን እንደማይለይ ያስረዳል።</p>

<p>ኮሚቴው በዚሁ መግለጫ ኢህአዴግ መራሹ መግንስት በህዝቡ ላይ ፈፅሞታል ያለውን ጥፋት ነጥብ በነጥብ ሲዘረዝር፦</p>

<p>-የኢህአዴግ መንግስት ከየትኛው የአፍሪካ መንግስት በላቀ መልኩ በርካታ ጋዜጠኞችን በወህኒ እንዲማቅቁ አድርጓል</p>

<p>-ድንበር አቋርጦ የፖለቲካ ሰዎችን ገድሏል (ለምሳሌ ያህል በናይሮቢ የተገደሉትን መባ ፅዮንን፣ አሊ እና አፈወርቂ አለምሰገድን መጥቀስ ይቻላል)</p>

<p>-የሲቪል ማህበራት መሪዎችና የሰብዓዊ መብት ተቆርቋሪዎችን መግደል (ለዚህም አሰፋ ማሩን እና ተስፋዬ ታደሰን እንደምሳሌ መጥቀስ ይቻላል)</p>

<p>-የሰራተኛ ማህበራት መሪዎችን ማሰርና እንዲሰደዱ ማድረግ በፋንታውም ማህበራት እንዲመክኑና ተለጣፊ ድርጅቶች እንዲመሠረቱባቸው ማድረግ</p>

<p>-ያለህጋዊ ጥያቄ በርካታ ኢትዮጵያውያንን በእስር ቤት ማጎር</p>

<p>-ህግ እንዲፈፅሙ የሚጠይቃቸውን መመሪያዎች አለመቀበል</p>

<p>-በኃይልና ሕገ-ወጥ በሆነ መንገድ በኦሮምና አማራ እንዲሁም አናሳ በሚባሉት የዐማይ፣ የም፣ ጌዲኦ እና ቤንሻንጉል ድርጅቶች መፃረር</p>

<p>-ኢኮኖሚውን የመንግስት ፖለቲካዊ ኃይል በሚንፀባረቅባቸው ድርጅቶች በመቆጣጠር የህዝቡን ኢኮኖሚያዊ ነፃነት ማሳጣት</p>

<p>-በሺዎች የሚቆጠሩትን ሠራተኞች በተዳፈነ ውሳኔ ከሥራ ማፈናቀል</p>

<p>-የፖለቲካ ድርጅት መሪዎችን መወንጀልና ማሰር</p>

<p>-በእስረኞች ላይ ኢ-ሰብዓዊ እና በጭካኔ የተሞላ ግርፋትና ስቃይ ማድረስ ሲል ድርጅቱ በመግንስት እየተፈፀሙ ነው ያላቸውን ድርጊቶች በዝርዝር አቅርቧል።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 2 ቀን 1991</a></p>

</body>
</html>	
