<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ያባረረቻቸው የዕርዳታ ድርጅቶች አገሯ እንዲገቡ ተማፀነች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ያባረረቻቸው የዕርዳታ ድርጅቶች አገሯ እንዲገቡ ተማፀነች</h1>


<p>ኤርትራ ውስጥ በጦርነት የተጐዱትን መልሶ ለማቋቋም በሚል በተለያዩ ዓለም ዓቀፋዊ የግልና የመንግስታት ግብረ ሰናይ ድርጅቶች ርዳታቸውን እያከናወኑ ሳለ የኤርትራ መንግስት በ1987 ዓ.ም «የማንም ችሮታም ሆነ እርዳታ አያሻኝም» ሲል ባስተላለፈው ውሳኔ እነዚሁ ርዳታ ሰጭ ድርጅቶች አገሪቱን ለቀው ለመውጣት መገደዳቸው የሚታወስ ሲሆን ሻዕቢያ ተደጋጋሚ ወታደራዊ ሽንፈት ከገጠመው ውዲህ በደረሰበት ኢኮኖሚያዊ ኪሳራ የተነሳ የእርዳታ ድርጅቶች ወደ ኤርትራ ተመልሰው እንዲገቡ የፈቀደ መሆኑን አሶሺየትድ ፕሬስ የተሰኘው የዜና ድርጅት አስታወቀ።</p>

<p>ሻዕቢያ ከሁለት ዓመት በፊት የግብረ ሰናይ ድርጅቶችን ስም በመጥራት ከገቢያቸው 38 ከመቶ ቀረጥ ለኤርትራ መንግስት እንዲከፍሉ የግዳጅ ትዕዛዝ ሲጥልባቸው በኤርትራ የሚያከናውኑትን የእርዳታ ተግባር በመተው ቢወጡም ዛሬ እነዚህኑ የርዳታ ድርጅቶች እንዲመጡለት በመማፀን ላይ እንደሚገኝ የአሶሺየትድ ፕሬስ የዜና ምንጭ ጠቅሷል።</p>

<p>በኢትዮጵያና ኤርትራ መካከል ጦርነት ከተቀሰቀሰ ጀምሮ በመቶ ሺዎች የሚቆጠሩ ኤርትራውያን በመፈናቀላቸው በምግብና መጠለያ እጦት እየተንገላቱ መሆናቸውን የጠቀሰው የአሶሺየትድ ፕሬስ የዜና ምንጭ የኤርትራ መንግስት ጉዳዩ ከአቅሙ በላይ ስለሆነበት አስራ አምስት ግብረ ሰናይ ድርጅቶችን በስም እየጠራ በነፍስ እንዲደርሱለት ጥሪውን አቅርቧል።</p>

<p>የተፈናቀሉት ኤርትራውያንን ለመርዳት የርዳታ ድርጅቶች እጃቸውን እንዲዘረጉለት የተማፀነው የኤርትራ መንግስት በልገሳው ገንዘብ ምግብ፣ ብርድልብስ፣ የመድኃኒት አቅርቦት፣ ድንኳኖችና ካሚዮኖች በአስቸኳይ ለመግዛት እንደሚሻ አስታውቋል። ይሁንና የኤርትራ ባለሥልጣናት ቀደም ሲል በርዳታ ሰጭ ድርጅቶች ላይ ጥለውት የነበረውን ማዕቀብ ማንሳታቸውን ቢገልፁም ዝርዝር ጉዳዩን ከማብራራት መቆጠባቸውን አሶሺየትድ ፕሬስ የዜና ምንጭ አክሎ ገልጿል።</p>

<p>11 ወራት ባስቆጠረው የኢትዮ ኤርትራ ጦርነት 450 ሺህ ተፈናቃይ ኤርትራውያን ቤት የለሽና ምንም የገቢ ምንጭ የሌላቸው መሆኑ ሲታወቅ፣ ከዚህም በተጨማሪ ከኢትዮጵያ የተባረሩት 55 ሺህ ኤርትራውያን ሲጨመሩበት 3. ሚሊዮን በሚሆነው የኤርትራ ሕዝብ ጦርነቱ ያስከተለው ችግር ተጭኖበት 15 በመቶ የሚሆነው በመጠለያ እጦት እየተንገላታ በመሆኑ በተለያዩ የኤርትራ ተራራማ ሥፍራዎች በድንኳን ውስጥ ለመኖር ተገደዋል።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 2 ቀን 1991</a></p>

</body>
</html>	
