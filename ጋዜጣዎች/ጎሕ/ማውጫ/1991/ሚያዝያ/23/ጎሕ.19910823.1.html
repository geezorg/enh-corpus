<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ግብፅ ስለ አባይ ሊነጋገሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ግብፅ ስለ አባይ ሊነጋገሩ ነው</h1>


<p>በሚቀጥለው ግንቦት 4 ቀን 1991 ዓ.ም አዲስ አበባ ከተማ ውስጥ በአባይ ተፋሰስ ሀገራት ውይይት እንደሚካሄድ ተደጋግሞ እየተገለፀ ባለበት በአሁኑ ወቅት የኢትዮጵይና የግብፅ መንግስታት ከወዲሁ ፍጥጫ ውስጥ መግባታቸውን የሚያመላክት ቃለ ምልልስ ከግብፅና ከኢትዮጵያ ሚኒስትሮች በኩል ተሰጠ። የግብፅ የውሃ ሃብት ሚኒስትር ሚስተር ማሕሙድ አብዱል ሀሊም አቡዘይድ ከሳምንት በፊት ይህንኑ ስብሰባ በማስመልከት ለኦሲሺየትድ ፕሬስ የዜና ድርጅት በሰጡት ቃል «ግብፅ ከአባይ ተፋሰስ ሀገሮች ጋር በሚደረግ ሥምምነት የውሃ ድርሻችን እንዲጨመርልን እንጠይቃለን» ሲሉ የተናገሩ ሲሆን የኢትዮጵያ የውሃ ሀብት ሚኒስትር አቶ ሽፈራው ጃርሶ ከትናንት በስቲያ ለሀገር ውስጥ ጋዜጠኞች መግለጫ ሰጥተዋል።</p>

<p>ከአባይ ተፋሰስ ሀገሮች የውሃ ኮታቸው እንዲጨመርላቸው የጠየቁ ሌሎች አገሮች አለመኖራቸው እየታወቀ አቶ ሽፈራው ጃርሶ «አንዳንድ አገሮች የውሃ ድርሻ እንዲጨመርላቸው የጠየቁ መሆናቸውን ገልፀው» የግብፅን ስም ለመጥቀስ አለመፈለጋቸው ግራ ያገባ ጉዳይ ሆኗል። ሆኖም ኢትዮጵያ ፍትሐዊ በሆነ ክፍፍል ድርሻዋን መጠቀም እንደምትፈልግ ተናግረዋል።</p>

<p>ባለፈው የካቲት ወር ማጠናቀቂያ ታንዛኒያ ዋና ከተማ ዳሬሰላም ውስጥ የአባይ ተፋሰስ ሀገሮች የጋራ ሀብታቸውን ለመጠቀም የተስማሙ መሆናቸውን የሚታወስ ሲሆን ግንቦት 4 ቀን አዲስ አበባ ውስጥ የሚካሄደው የውኃ ውይይትም ከዚያ ቀጣይ መሆኑ ተዘግቧል።</p>

<p>የተፋሰሱ ሀገሮች የውሃ ሀብት ሚኒስትሮች በስብሰባው የሚነሱ ሃሳቦች በተግባር የሚለውጡበትና ተጨባጭ የሆነ የልማት ትብብር በሚጀመርበት ጉዳይ ላይ የሚያተኩር መሆኑም ተገልጿል።</p>

<p>ከሚኒስትሮቹ ቀደም ብለው ከየሀገሮቹ የሚወጣጡ የውሃ ሀብት ኤክስፐርቶችና ባለሙያዎች የሚካፈሉበት ዓውደ ጥናት ሶደሬ ውስጥ የሚካሄድ መሆኑም ተገልጿል።</p>

<p>የአባይ ተፋሰስ ሀገሮች የቴክኒክ ኮሚቴ ግንቦት 2 እና 3 ተሰብስቦ ግንቦት 4/1991 ሚኒስትሮቹ ውሳኔ የሚሰጡበት የውሃ ሀብቱን በጋራ የመጠቀም አጀማመርና አቀራረፅ ላይ ይነጋገራሉ።</p>

<p>ኢትዮጵያ ዘላቂ መፍትሔ ሊያመጣ የሚችለው የጋራ ውሃ በአግባቡ ለጋራ ጥቅም እንዲውል እንዲሁም የጋራ እንደመሆኑ መጠን ፍትሃዊ ክፍፍል ተገቢ መሆኑን የማስገንዘብ ሃሳብ አላት ተብሏል።</p>

<p>ግብፅና ሱዳን ከ1995 ዓ.ም ጀምሮ በአባይ ውሃ ላይ ኢትዮጵያን ያላካፈለ የተለያዩ ስምምነቶች ሲያካሂዱ ቢቆዩም ያለኢትዮጵያ ተካፋይነት የተካሄዱ ስምምነቶች በሙሉ ፋይዳ ቢስ መሆናቸውን በመረዳት ኢትዮጵያ በስምምነቱ ተካፋይ እንደምትሆን ይታመናል።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 23 ቀን 1991</a></p>

</body>
</html>	
