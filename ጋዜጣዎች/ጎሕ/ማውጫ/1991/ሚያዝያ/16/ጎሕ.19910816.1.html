<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ ከሁለት ድርጅቶች ጋር ተዋሐድኩ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ ከሁለት ድርጅቶች ጋር ተዋሐድኩ አለ</h1>


<p>የኦሮሞ ነፃነት ግንባር (ኦነግ) መሪዎች አስመራ ውስጥ ከሻዕቢያ ከፍተኛ አመራር ጋር ሰፋ ያለ ውይይት ካካሄዱ በኋላ ድርጅታቸው ኦነግ የኦሮሞ ህዝብ ነፃ አውጪ ድርጅት ከሚባል አዲስ ድርጅት ጋር ውህደት መፍጠሩን በመግለፅ መግለጫ የበተነ ሲሆን የውህደት መፈጠሩን ዜናም ከትናንት በስቲያ ሐሙስ በድምፂ ሃፋሽ (የኤርትራ ሬድዮ) አማካኝነት አሰራጭቷል።</p>

<p>ከጥቂት ሳምንት በፊት የኦሮሞ ህዝቦች ኅብረት ከሚባል በእስከዛሬው የኦሮሞ ህዝብ የትግል ታሪክ ስሙ ተነስቶ ከማይታወቅ ድርጅት ጋር አንድነት ፈጥሯል የተባለው ኦነግ ዋነኛ የእንቅስቃሴ ማዕከሉን አስመራ ክተውማ ውስጥ ማድረጉ የሚታወቅ ሲሆን እስካሁን ስማቸው ካልተጠራ ድርጅቶች ጋር ሕብረት ፈጠረ እየተባለ በሻዕቢያ ሬድዮ በኩል የህብረት መግለጫ እንዲወራ መደረጉ የኦነግ ሙሉ ድርጅትነት ያበቃለት መሆኑን ከመጠቆም ባሻገር በሻዕቢያ ጉያ ውስጥ ስለመወሸቁ ማረጋገጫ እንደሚሆን የፖለቲካ ምሁራን ትንታኔ ያስረዳል።</p>

<p>የኦሮሞ ስያሜ የያዙት እነዚህ ከኦነግ ጋር የተዋሃዱ ድርጅቶች መቼና በማን እንደተመሠረቱ እንዲያስረዱን የጠየቅናቸው የኦሮሞ ምሁራን ስለድርጅቶቹ እንቅስቃሴ እስካሁን የሰሙት አንዳችም ነገር አለመኖሩን ገልፀውልናል።</p>

<p>ሻዕቢያ ባልታወቀ ምክንያት አስመራ የተገኙትን እንደነ ኮሎኔል ዋቅጋሪ ገመቹ የመሳሰሉ የቀድሞ መንግስት መኮንኖችን በመሰብሰብ በጥቂት የሰው ኃይል ብቻ ከኦነግ ጋር ውህደት ፈጥረዋል የተባሉትን ድርጅቶች ሳይመሰረት እንዳልቀረ የተነተኑት ምሁራን ኦነግ ራሱ በአሁኑ ወቅት በጥቂት የፖሊት ቢሮ አባላት የሚንቀሳቀስ በመሆኑ በአንድና በሁለት ሰዎች ከተወከሉ ድርጅቶች ጋር ህብረት ከፈጠረ በኋ የተጠናከረ የፖለቲካ እንቅስቃሴ ያለው በማስመሰል በውጭ ከሚኖሩ እርዳታ ሰጪዎቹ እርጥባን ለማግኘት ይህን ስልት ሳይጠቅም እንዳልቀረ ይገልፃሉ።</p>

<p>ኦነግ በዚሁ ከአስመራ ባሰራጨው መግለጫው የኦሮሞ ሕዝብ «በማይመለከተው» ጦርነት እንዳይሰለፍ ከማለቱ ባሻገር ወያኔ የኦሮሞና የኢትዮጵያን ህዝብ አንድነት የማይፈልግ በመሆኑ ለራሱ ጥቅም ሲል በከፈተው ጦርነት ማንኛውም የኦሮሞ ተወላጅ በግንባር ቀደምትነት የጥይት ማብረጂያ እንዳይሆን በማለት የኢትዮጵያ ህዝብ አንድነት «ተቆርቋሪ» መሆኑን እግረ መንገዱን አስረድቷል።</p>


<p class="align-center"><a href="/Gazettas/Goh/info/Goh.sera.html">ከጎሕ ሚያዝያ 18 ቀን 1991</a></p>

</body>
</html>	
