<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ አዲስ ሃሳብ እንዳላቀረቡ ስዩም መስፍን አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንቶኒ ሌክ አዲስ ሃሳብ እንዳላቀረቡ ስዩም መስፍን አስታወቁ</h1>

<h2 class="align-center">የድርድሩን ውጤት ሳይገልጡ አገራቸው ገቡ</h2>


<p>ጦርነቱ ይጀመራል ተብሎ በሁለቱም አገሮች መሀል መሰናዶው መጠናቀቁ እየተገለፀ ባለበት ወቅት የሀገሮቹን ችግር ለመፍታት አዲስ የእርቅ ሰላም ሀሳብ ይዣለሁ በማለት አሜሪካ በቀድሞ ደህንነት ኃላፊ በሚስተር አንቶኒ ሌክ የተመራ ቡድን ባለፈው ረቡዕ ወደ አስመራ ገብተው ከፕሬዚዳንት ኢሣያስ ጋር ከተነጋገሩ በኋላ ወደ አዲስ አበባ በመምጣትም ከውጭ ጉዳይ ሚኒስትር ስዩም መስፍንና ከጠቅላይ ሚኒስትር መለስ ዜናዊ ጋር ተነጋግረው በሸምጋዮችም ሆነ በባላንጣዎች ወገን አንዳችም መግለጫ ሳይሰጥ ወደ ዋሽንግተን መመለሳቸው ታውቋል።</p>

<p>የዶቼቬሌ ሬዲዮ ትላንት ከአስራን አንድ ሰዓት በኋላ ስለዚህ ጉዳይ ባስተላለፈው ዘገባ «ሚስተር አንቶኒ ሌክ የሁለቱን ሀገር መሪዎች በቅርብ እንደሚያውቋቸው ይነገራል» ካለ በኋላ የሚከተለውን በዝርዝር አቅርቧል።</p>

<p>የሁለቱ አገሮች ግጭት በእጅጉ ያሳሰባት አሜሪካ ይህ የሚስተር አንቶኒ ሌክ የሰላም ተልዕኮ ውጤት ያመጣል የሚል ግምት አላት። ይሁንና ውጤቱን በማስመልከት ቀደም ሲል ኤርትራ «የአሁኑ የሠላም ጥረት ፋይዳ የለውም የሚል አጠራጣሪ ሀሳቧን በተዘዋዋሪ መንገድ መግለጿ ይታወሳል። የሚስተር አንቶኒ ሌክ ተልዕኦን በማስመልከት የኢትዮጵያ መንግስት ቃል አቀባይ ያወጣው መግለጭኣ «ግችጡ ከትከሰተበት ወቅት ጀምሮ የአሜሪካን የሰላም ጥረትና ንቁ ተሳትፎ አመስግኗል። አያይዞም እንደ ወትሮው ሁሉ ኢትዮጵያ ለሰላም ያላት ፍላጐት ፅኑ ነው በማለት በመካሔድ ላይ ላለው የአፍሪካ አንድነት ድርጅት የሰላም ጥረት ታማኝነታችንን እንገልፃለን። ብቸኛው መፍትሄም ይኼው መንገድ ነው ብለን እናምናለን። ስለሆነም ይህንን የሰላም ጥረት የሚያግዝና የሚያበረታታ የማንኛውንም ወገን ተልዕኮ እንቀበላለን» ነው የሚለው። ከአሜሪካ ጋር አንዳንድ የአውሮፓ ኅብረት አገሮች በስላሙ ጥረት እንደተባበሩ ዲፕሎማቲም ምንጮች ጠቁመዋል።</p>

<p>ኢትዮጵያ በአሁኑ ጊዜ የምትጠብቀው የኡጋድጉን የመሪዎች ኮሚቴ ውሳኔ መሆኑን ጠቅላይ ሚኒስትር መለስ ዜናዊ ቀደም ብለው አስታቀው ነበር። ኢትዮጵያ የአፍሪካን የሰላም ጥረት አካሔድ አፅንኦት እንደትምሰጠው ገልፃለች። የዚምባቡዌ፣ የቡርኪናፋሶ፣ የጅቡቲ መሪዎችና የድርጅቱ ዋና ፀሐፊ ሚስተር ሳሊም አህመድ ሳሊም የሚገኙበት የመሪዎች ኮሚቴ ስብሰባ አ.አ.ድ የጀመረው የሰላም ጥረት የመጨረሻ ዕልባት እንደሚሰጥ ነው የሚጠበቀው። ይሁንና ስብሰባው በየምክንያቱ ሲተላለፍ ነው የቆየው። አሁንም ቀኑ በእግጠኝነት ይፋ አልተገለፀም። የአንዳንዶች ግምት የአሜሪካን ተልዕኮ ውጤት ኮሚቴው ይጠብቅ ይሆናል የሚል ነው። የመሪዎቹ ኮሚቴ የሚሰጠው የመጨረሻ ውሳኔ ምን ሊሆን እንደሚችል ከውዲሁ መገመት ባይቻልም እስከ አሁን ባደረገው ማጣራት ኤርትራ የኢትዮጵያን ግዛት መያዟን አረጋግጧል። ኢትዮጵያ «በሁለት ሀገሮች መካከል ያለው የድንበር ግጭት ሳይሆን ኤርትራ ወረራ ፈፅማለች» በማለት «አለም አቀፉ ማህብረስብ በኤርትራ ላይ ተገቢውን ተፅዕኖ ያድርግ» የሚል ጥያቄ እያቀረበች ነው።</p>

<p>በኢትዮጵያ የአሜሪካ አምባሳደር ሚስተር ዴቪድ ሺን «በኢትዮጵያና ኤርትራ መካከል ያለው ግጭት የቆየና የተከማቸ ችግሮች ውጤት ነው። ቀላል የድንበር ግጭት አይደለም ጊዜ ተወስዶ መፈታት አያለባቸው ብዙ ጉዳዮች አሉ። ስለሆነም ሁለቱ መንግስታት ወደኋላ ተመልሰው ከስር መሰረቱ ችግሮቻቸውን እንዲመለከቱ ተያይዞም የድንበር ግጭቱ እንዲፈታ የአሜሪካ መንግስት መረዳት ይፈልጋል» ብለዋል። ምናልባት ይህ የተጀመረው የአሜሪካ መንግስት አዲስ ዓይነት የሰላም ተልዕኮ ይህንኑ ቅርጽ የያዘ ሊሆን እንደሚችል ይገመታል። ሐሳቡ በሁለት ሀገሮች በተለይም በኢትዮጵያ የሚኖረው ተቀባይነት ግን አጠራጣሪ ሊሆን ይችላል ተብሏል።</p>

<p>የቪ.ኦ.ኤ ሬዲዮ የቀድሞው የዩናይትድ ስቴትስ የፀጥታ አማካሪ አንቶኒ ሌክ በኦፌሰል ገቡ ከተባለበት ከሐሙስ አስቀድመው ረቡዕ ምሽት አዲስ አበባ መግባታቸው የገለፀ ሲሆን ዜናውን በተጨባጭ ማረጋገጥ እንዳልተቻለም ዘጋቢው ጠቅሷል።</p>

<p>የእንግሊዙ የዜና አገልግሎት ሮይተር ይህንን በተመለከተ በትላንትናውው ዕለት ባሰራጨው ዘገባ የአንቶኒ ሌክ ያለምንም መግለጫ ወደ ዋሽንግተን መመለስ የአሜሪካ የእርቅ ሒደት አለመሳካቱን ያመለክታል ብሏል።</p>

<p>የቪ.ኦ.ኤ ሬዲዮ በትላንት ምሽት ፕሮግራሙ አቶ ስዩም መስፍንን አነጋግሮ ባገኘው መረጃ መሠረት እነ ሚስተር አንቶኒ ሌክ ያቀረቡት የሰላም ሃሳብ አሜሪካ ቀደም ሲል ከሩዋንዳ ጋር በጣምራ አቅርባው የነበረውና የዚያ ተከታይ መሆኑን ገልፀው ምንም አዲስ የሰላም ሀሳብ እንደሌለ አስረድተዋል።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 30 ቀን 1991</a></p>

</body>
</html>	
