<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዩም መስፍን ለተ.መ.ድ የከረረ ማስጠንቀቂያ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስዩም መስፍን ለተ.መ.ድ የከረረ ማስጠንቀቂያ ሰጡ</h1>


<p>«የተባበሩት መንግስታት ድርጅት እስካሁን በትዕግስት የቆየውን የኢትዮጵያ መንግሥት አቋም የማይረዳ ከሆነ ፋሽስት ኢጣሊያን አቅፎ ደግፎ በነበረበት ዘመን የሰራውን ስሕተት መልሶ የሚያደርግ መሆኑን ሊረዳ ይገባዋል» ሲሉ የውጭ ጉዳይ ሚኒስትር ስዩም መስፍን በተባበሩት መንግስታት አብይ ጉባኤ ላይ ተገኝተው ጠበቅ ያለ ማስጠንቀቂያ ማስተላለፋቸው የዶቼ ቬሌ ሬድዮ በትላንት ምሽት የዜና እወጃው አስታውቋል።</p>

<p>ውጭ ጉዳይ ሚኒስትሩ ባሰሙት ንግግር የኤርትራ መሪዎች በእብሪተኝነት፣ በአጉራ ዘለልነት በጡንቻ መታመንና እስከ እብደትም ድረስ ማን አለብኝነት የሚታይባቸው መሆኑን አመልክተው ወቅሰዋል ሲል ዜናውን ያሰራጨው ዶቼቬሌ አብራርቶ ገልጿል።</p>

<p>የተለያዩ ዓለም አቀፍ ድርጅቶችና መንግስታት የሚያቀርቡትን የእርቀ ሰላም ኃሳብ ሻዕቢያ በተለያዩ ምክንያቶች ውድቅ ሲያደርገው የቆየ ሲሆን ዓለም አቀፍ ድርጅቶችም ሆነ መንግስታቱ በሻዕቢያ ላይ የጠበቀ እርምጃ ከመውሰድ ይልቅ በማድበስበስ ለማለፍ በሚሞክሩበት ወቅት አቶ ስዩም መስፍን እንዲህ ያለ የከረረ ንግግር ማሰማታቸው ምናልባት የመንግስታት ድርጅቱን ወደ አንድ እርምጃ ሊያሻግረው ይችላል የሚለው የብዙዎች ግምት ሆኗል።</p>

<p>ፋሽስት ኢጣሊያ በኢትዮጵያ ላይ ዕብሪተኛ ወረራ ስትፈፅምና በመርዝ ጋዝ ሕዝብ ስትፈጅ ይኸው የመንግስታት ድርጅት ጉዳዩ አስመልክቶ ጣሊያንን እንኳን ለማውገዝ ያልደፈረ መሆኑን ያስታወሱ የፖለቲካ ሰዎች እንደሚያብራሩት ከሆነ ከአንድ ወር በፊት ዩኤስ አሜሪካ በእብሪት ተነሳስታ የሱዳንን መድኃኒት ፋብሪካ በሚሳኤል ስትደበድብ የተባበሩት መንግስታት ድርጅት ድምፁን ሳያሰማ መቆየቱ ሊያረጋግጥ የሚችለውን አሁን በስራ ላይ የሚገኘው ተ.መ.ድ የተልፈሰፈሰና ያው ድሮ የነበረው በመሆኑ አንዳችም ለውጥ ሊያመጣ አይችልም ሲሉ መሰንበታቸው የሚዘነጋ አይደለም።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 23 ቀን 1991</a></p>

</body>
</html>
