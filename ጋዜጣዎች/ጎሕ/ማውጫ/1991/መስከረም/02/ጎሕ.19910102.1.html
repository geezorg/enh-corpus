<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግብፅ ሚኒስትሮች ከኢትዮጵያ ጋር «ቅሬታ የለንም» አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግብፅ ሚኒስትሮች ከኢትዮጵያ ጋር «ቅሬታ የለንም» አሉ</h1>


<p>ካይሮ፦ የግብፅ ጠቅላይ ሚኒስትር ጋማል ጋንዘሪ አገራቸው በናይል (አባይ) ወንዝ ጉዳይ ከኢትዮጵያ ጋር አንዳችም ቅራኔ አልፈጠረችም ሲሉ አስታወቁ።</p>

<p>በደቡብ ሰሃራና በሲናይ በረሃዎች ግብፅ በአባይ ወንዝ ልታለማቸው ያቀደቻቸው ክልሎች በ1959 ዓ.ም በተደረገው ስምምነት ግብፅ ልታገኘው ከምትችለው 55.5 ኪዮቢክ ሜትር ውሃ ውስጥ በመሆኑ ኢትዮጵያና ግብፅ ሊናቆሩ የሚችሉበት ምንም ምክንያት እንደሌለ ነው የግብፅ ጠቅላይ ሚኒስትር ለማስረዳት የሞከሩት።</p>

<p>ጠቅላይ ሚኒስትር ጋማል ጋንዘሪ ይህንን አቋማቸውን ያስታወቁት ባለፈው ረቡዕ በተከፈተ በግብፅ አዳዲስ የውሃ ፕሮጀክቶች ጥናት ላይ ለመወያየት በተሰበሰቡበት ወቅት ነበር።</p>

<p>ስብሰባው ኢትዮጵያ ለምትገነባቸው የውሃ ግንባታዎች ግብፅ በምትለግሰው ድጋፍ ላይ ያተኮረ እንደሆነ የተገለፀ ሲሆን የግብፅ የውሃ ሥራዎችና ሕዝብ ግንኙነት ሚኒስትር ማህሙድ አቡ ዘይድም በኢትዮጵያና በግብፅ መሐል በአባይ ሰበብ የተፈጠረ አንዳችም ቀውስ የለም ብለዋል።</p>

<p>በመሰረቱ ኢትዮጵያ በ1959 ግብፅና ሱዳን ለተፈራረሙት የአባይ ውል ዕውቅና እንደማትሰጥ እየታወቀ እና ኢትዮጵያ ከኤሌትሪክ ግንባታ ውጪ የግብፅን ህልውና የሚፈታተን ተግባር በአባይ ላይ ብትገነባ ከፍተኛ ጦርነት ይቀሰቀሳል እያሉ ሲፎክሩ እንዳልነበር የግብፅ ጠቅላይ ሚኒስትርና የውሃ ሚኒስትሩ ኢትዮጵያና ግብፅ በአባይ ሰበብ የፈጠሩት ቁርሾ የለም ማለታቸው አስገራሚ ሆኗል።</p>

<p>በተያያዘ ዜናም ግብፅ በሶማልያ ላይ የምታካሒደው ጣልቃ ገብነት አስፈላጊ እንደሆነ የተቃዋሚ አንጃ መሪ የሆኑት ዶክተር ሁሴን ሃጂ ቦር ባለፈው ሰኞ በሰሜናዊ ሞቃዲሾ ለጋዜጠኞች መግለጻቸውን ቢቢሲ በማክሰኞ ምሽት የ«ፎከስ ኦን አፍሪካ» የዜና ፕሮግራሙ ገልጿል።</p>

<p>ቢቢሲ የሞቃዲሾው ዘጋቢው ሃሰን በሪሳ ያስተላለፈለትን የፋክስ ሪፖርት ሲያቀርብ ዶክተር ሃሰን «ግብፅ በሶማልያ እንዲመጣ በሚጠራው ሰላም በተቃራኒ አቅጣጫና ከዓለም አቀፍ ህግጋት ውጪ እየተንቀሳቀሰች ነው» ብለዋል።</p>

<p>«የግብፅ ጣልቃ ገብነት ለአካባቢው ደህንነት አስቸጋሪ ነው» ያሉት ዶክተሩ «ግብፅ በአሊማህዲና በሁሴን አይዲድ የተጀመረውን አዲስ አምባገነናዊ አገዛዝ እየደገፈች ነው» ብለዋል። የአረብ ሊግና የአፍሪካ አንድነት ድርጅት የግብፅን ጣልቃ ገብነት እንዲያወግዙ የጠየቁት ዶክተር ቦር ያቀረቡት ሃሳብ በቀድሞው የሁሴን አይዲድ ተጣማጅ ኡስማን አሊ ኦቶ ተቀባይነት አግኝቷል።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 2 ቀን 1991</a></p>

</body>
</html>	
