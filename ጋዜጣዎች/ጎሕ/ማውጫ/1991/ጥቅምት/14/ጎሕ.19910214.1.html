<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ማሌዥያና ጃፓን ሄደው ተፈራረሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መለስ ማሌዥያና ጃፓን ሄደው ተፈራረሙ</h1>

<h1 class="align-center">ከመለስ ጋር የንግድ ሚኒስትሩም ሄደዋል</h1>


<p>ከጃፓን ባለሥልጣናት ጋር ተወያይተው በደቡብ ኮሪያ ከሀገሪቱ ፕሬዚዳንት ጋር ስምምነት ለማድረግ የተዘጋጁት ጠቅላይ ሚኒስትር መለስ ዜናዊ ባለፈው ሐሙስ ወደ ማሌዥያ ገብተው ከሃገሪቱ ከፍተኛ ባለሥልጣናት ጋር መወያየታቸውን የቫቲካንና የአሜሪካ ድምፅ ሬዲዮ በሰፊው ዘግበዋል።</p>

<p>ጠቅላይ ሚኒስትር መለስ ዜናዊ ለ5 ቀናት የሥራጉብኝት ማሌዥያ ዋና ከተማ ኳላላምፑር ባለፈው ሐሙስ የገቡት ከማሌዥያ አቻቸው በተደረገላቸው ግብዣ እንደሆነ የተገለፀ ሲሆን ጠቅላይ ሚኒስትር መሃቲር መሐመድ በራት ግብዥኣው ላይ ባሠሙት ንግግር «ኢትዮጵያ በአሣማኝ መልኩ በአገሯና በአካባቢዋ ሰላምን ለማስፈን ቆርጣ መነሣቷን ተረድተናል» የሚል ንግግር ያሠሙ ሲሆን ከሁለት ወራት በፊት ለፕሬዚዳንት ኢሣያስ አፈወርቂ ጥሪ አድርገው ኢሳያስ ከሀገሪቱ ንጉሥና ጠቅላይ ሚኒስትር ጋር በተገኙበት ወቅት «ኤርትራ በአካባቢው ሠላም እንዲሰፍን የምታደርገውን ጥረት እናከብራለን፣ እናደንቃለን» ማለታቸው የሚዘነጋ አይደለም።</p>

<p>ጠቅላይ መለስ ዜናዊ በተራቸው ባሠሙት ንግግር «ኢትዮጵያ በግዛቷና በክልሏ ሠላምን ትፈልጋለች ዳሩ ግን ሰላም ፈላጊ ጎረቤት የላትም» የሚል ንግግር ያሰሙ ሲሆን በሁለቱም ሀገሮች ከፍተኛ ባለሥልጣናት መሐከል ውይይት ከተካሔደ በኋላ የትብብር ስምምነት ተፈራርመዋል።</p>

<p>ከጠቅላይ ሚኒስትር መለስ ጋር የንግድ ሚኒስትሩን አቶ ካሣሁን አየለን ጨምሮ 57 የንግድ ሰዎችን ይዘው የተጓዙ ሲሆን የማሌዥያ ጉብኝታቸውን እንዳጠናቀቁ ከነገ እሁድ ጀምሮ በደቡብ ኮሪያ ይፋ ጉብኝት እንደሚያደርጉ ታውቋል። መለስ ወደ ደቡብ ኮሪያ የሚያመሩት ከሃገሪቱ ፕሬዝዳንት «በተደረገላቸው ጥሪ» መሠረት ሲሆን በጉብኝታቸው ወቅትም ከህገሪቱ ፕሬዚዳንት ኪም ዴ ጁንግ ጋር በጋራ ጉዳዮች ላይ ውይይት እንደሚያካሒዱና ከስምምነት ይደርሣሉ ተብሎ ይጠበቃል።</p>

<p>አፄ ኃይለሥላሴ እንደ አውሮፓውያን አቆጣጠር በ1968 ኮሪያን ከጎበኙ በኋላ አንድ የኢትዮጵያ መሪ ሀገሪቱን ሲጎበኝ ይህ አቶ መለስ በደቡብ ኮሪያ የ3 ቀን የሚያደርጉት ቆይታ የመጀመሪያው ይሆናል።</p>

<p>በተያያዘ ዜና ከጠቅላይ ሚኒስትር መለስ ዜናዊ የተላከ መልዕክት ይዘው ግብፅ ካይሮ ደርሠው የተመለሱት የውጭ ጉዳይ ሚኒስትር ስዩም መስፍን ወደ ሃገር ቤት ከተመለሱ በኋላ ከአቶ መለስ የተፃፈ ሌላ ደብዳቤ በመያዝ ከአ.አ.ድ ሸምጋዮች አንዱ ለሆኑት ለዚምባቡዌው ፕሬዚዳንት ሮበርት ሙጋቤ አድርሠው ተመልሠዋል። ጠቅላይ ሚኒስትር መለስ ጃፓንን በጎበኙበት ወቅት ከሸምጋዮች አንዱ የሆኑትን የቡርኪናፋሶውን ፕሬዝዳንት ብሌዝ ካምፓዎሬን ቶኪዮ ከተማ አግኝተው ማነጋገራቸውም ታውቋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥቅምት 14 ቀን 1991</a></p>

</body>
</html>	
