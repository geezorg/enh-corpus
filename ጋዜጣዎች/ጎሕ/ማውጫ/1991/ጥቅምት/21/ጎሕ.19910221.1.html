<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኬንያ ወታደሮቿ ወደ ኢትዮጵያ ድንበር እንዲያመሩ አዘዘች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሱማሌዎች በኦነግ ላይ ቁጣ አሰሙ</h1>
<h2 class="align-center">ኬንያ ወታደሮቿ ወደ ኢትዮጵያ ድንበር እንዲያመሩ አዘዘች</h2>


<p>በኢትዮ-ኬንያ ድንበር ለጋላጋሲዮና ላኩሌ በተባሉ አካባቢ በአሰቃቂ ሁኔታ የተገደሉትን 17 የኬንያ ሶማሌ ጐሳዎች አስመልክቶ በካናዳ የሚኖሩ የዚሁ ጐሣ አባላት መሪ «የቦረና ኦሮሞዎች በብዛት የሚገኙበት የኦነግ አንጃ በወገኖቻችን ላይ የፈፀመውን ድርጊት እንኮንናለን» ማለቱን የብሪታንያ ዜና አውታር በኔት ወርክ አፍሪካ ፕሮግራሙ ከትላንት በስቲያ ማለዳ ላይ አሰምቷል።</p>

<p>በቦረና ኦሮሞና ዳግድያ የሚባሉ የኬንያ ሶማሌ ጐሣዎችን የቆየ ቁርሾ መኖሩን ያመለከቱ የጐሣው ሽማግሌዎች የኬንያ መንግሥት እርምጃ ባለመሰዱ አዝነዋል። ኦነግ በድንበር አካባቢው እየተዘዋወረ የሚከፍተው ጦርነት አሳሳቢ ደረጃ ላይ መድረሱን የኬንያ ጋዜጦች እየዘገቡ ሲሆን በሁለቱ ሃገሮች እየተዘዋወሩ ዘረፋቸውን በመቀጠላቸው የኬንያ መንግሥት ወታደሮቹን ልኮ እርምጃ እንዲወስድ ግፊቱ ተባብሷል።</p>

<p>ባለፈው ሰሞን በሐረር ባቢሌ አካባቢ 17 ሰዎች በሽፍቶቹ ተገደሉ ተብሎ በመንግሥት መገናኛ ብዙሃን ቢነገርም የብሪታንያ ዜና አውታር 20 ሰዎች እንደሞቱና ጥቃቱን ያደረሱት አልኢተሃዶች መሆናቸውን ተጠቁሟል። የአልኢትሃድ እንቅስቃሴ በኢትዮ-ኬንያ ድንበር ኦነግ እያደረሰ ካለው ድርጊት ጋር በምሥራቅና ደቡባዊ ኢትዮጵያ ያለውን ሰላም እያደፈረሱ መሆኑ አሳሳቢ ደረጃ ላይ መድረሱ ለምሥራቅ አፍሪካ ከፍተኛ ሥጋት እንደሆነ የአካባቢው አጥኝዎች ያስገነዝባሉ።</p>

<p>ኦነግ ጊዜ እየጠበቀ በኬንያ ድንበር አካባቢ ያሉትን የሶማሌ ጐሣዎች መጨረሱ በተለይ በካናዳ ያሉ የሶማሌ ማሕበረሰብ መሪ ለቢቢሲ የገለፀው ዓለም አቀፍ የሰብዓዊ መብት ድርጅቶች ግድያውን እንዲያወግዙ ጥሪ አስተላልፈዋል።</p>

<p>በተያያዘም ኦነግ በየጊዜው እየጠበቀ የሚያደርሰው አደጋ በኢትዮጵያ ወታደሮች በተደጋጋሚ ማጥቃት ቢሰነዘርበትም በቦረና ኦሮሞዎች በመታገዝ የሚያደርሰው አደጋ ለኬንያ ብቻ ሳይሆን ለኢትዮጵያ አስጊ መሆኑ ሊዊስ ካምብሪጅ የተባለች የቢቢሲ ጋዜጠኛ በሪፖርቷ ጠቅሳለች። በዚሁ ሪፖርት ላይ ሞያሌና ቤርሳቤህ በተባሉ የኢትዮጵያ ግዛት ውስጥ ድንገት የሚያደርሱት አደጋ ዋጅያ የሚገኙትን ፖሊሶችን ጨምሮ የአካባቢውን መንግሥት ባለሥልጣናት እጅጉን እንዳሳሰባቸው ተገልጿል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥቅምት 21 ቀን 1991</a></p>

</body>
</html>	
