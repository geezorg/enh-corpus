<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦነግ ተጠርጣሪዎች 7 ዓመት ታስረው በነፃ ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦነግ ተጠርጣሪዎች 7 ዓመት ታስረው በነፃ ተለቀቁ</h1>


<p>የኦነግ አባልና ደጋፊ ናችሁ በሚል ጥርጣሬ ከአምስት እስከ ሰባት ዓመት ክስ ሳይመሰርትባቸው ታስረው ከሚገኙ የኦሮሞ ተወላጆች መሃል 550ዎቹ በነፃ መለቀቃቸውን በኦሮሚያ ክልል ከሚገኙ ታማኝ የዜና ምንጮች የተገኘው ዜና ያስረዳል።</p>

<p>በምሥራቅ ሐረርጌ ዞን ውስጥ የኦሮሞ ነፃንት ግንባር (ኦነግ) አባልና ደጋፊ ናችሁ በሚል ጥርጣሬ ከመኖሪያ አካባቢያቸው በኦሕዴድ ካድሬዎችና የኮር አባላት እየታፈሱ በየእስር ቤቱ በማጐር ከአምስት እስከ ሰባት ዓመት ለሚደርስ ጊዜ ሕግ ፊት ሳይቀርቡና ክስ ሳይመሠረትባቸው ከቆዩት 670 የኦሮሞ ተወላጅ ከሆኑ እስረኞች ውስጥ 550ዎቹ በነፃ የተለቀቁት በተጠርጠሩበት የኦነግ አባልና ደጋፊነት ሰላማዊ ሰዎችን አሳልፈው በመስጠት፣ ግድያና ሽብር በመንዛት ጥርጣሬ ወንጀል በአንዱም ተካፋይ አለመሆናቸው በመረጋገጡ መሆኑን ታማኝ የዜና ምንጮቻችን ገልፀዋል።</p>

<p>የሀገሪቱን ሕገ መንግሥት በተፃረረ መልኩ ሕግ ፊት ሳይቀርቡ 7 ዓመት ያህል በእስራት የቆዩት እኒህ 550 የኦሮሞ ተወላጆች አርሶ አደሮች፣ ነጋዴዎች፣ የመንግሥት ሠራተኞች ምሁራና በግል ሥራ የሚተዳድሩ መሆናቸውን ዜናው ያመለክታል። በዚህ ሕገ ወጥ ረጅም የእስራት ዘመን የሁሉም ቤትና ትዳራቸው መፍረሱንና በረጅም የሕይወት ዘመናቸው ያፈሩትን ንብረት የአካባቢው የመንግሥት ባለስልጣኖችና አንዳንድ የኦህዴድ ካድሬዎች እንደተከፋፈሉት ዜናው ጠቅሶ በስተመጨረሻው ከ7 ዓመት እስራት በኋላ በነፃ ሊለቀቁ የቻሉትም አስቀድሞም ምንም ወንጀል ሳይፈፅሙ የአካባቢው የፖለቲካ ሹማምንት ሀብትና ንብረታቸውን፣ ቤትና ሚስቶቻቸውን ለመንጠቅ እንዲሁም በችሎታና በአመለካከት ተፅዕኖ የተነሳ መሆኑን ጨምሮ አስረድቷል።</p>

<p>በምሥራቅ ሐሪርጌ ዞን ከሐረሪ ብሔራዊ ሊግ (ሐብሊ) ጋር በጣምራ የሚንቀሳቀሱት የኦህዴድ የፖለቲካ ሹማምንትና ካድሬዎች ለኦነግ አባልነትና ደጋፊነት ተጠርጣሪ ናቸው የሚሏቸውን የኦሮሞ ተወላጆች ንፁሐንና ሠላማዊ ሰዎችን ለኦነግ ታጣቂ ሰራዊት በመጠቆምና አሳልፈው በመስጠት ግድያ እንዲፈፀምባቸው በማድረግና የሽብር ተግባር ፈፃሚዎች ጋር ተባብረዋል በሚል ውንጀላ እስከ 7 ዓመት ለሚደርስ ረጅም ጊዜ ክስ ሳይመሰርትባቸው እንዳሰሯቸው ዜናው በመግለፅ ተጠርጣሪዎቹ በተወነጀሉበት የክስ አይነቶች ማስረጃ ቢቀርብባቸው ኖሮ ከዕድሜ ልክ እስከ ሞት ድረስ ቅጣት ሊያስፈርድባቸው እንደሚችል ጠቁመዋል።</p>

<p>እስካሁን ድረስ በዞኑ በጥርጣሬ ታስረው ከሚገኙ 670 እስረኞች መሃል 550 ያህሉ ሊፈቱ የቻሉት ካለፉት ሁለት ወራት ወዲህ በፌዴራል አቃቤ ሕግ በኩል በ357 መዝገቦች ክስ ተመስርቶባቸው የምሥራቅ ኦሮሚያ ጠቅላይ ፍርድ ቤት ተዘዋዋሪ ችሎት መዝገቦቹን አስቀርቦ በመረመረበት ወቅት የፌዴራል አቃቤ ሕግ እንደክስ አመስራረቱ ጥፋተኛነታቸውን የሚያስረዱ ምስክሮችና ማስረጃ ሊያቀርብባቸው ባለመቻሉ መሆኑን የኦሮሚያ ክልል ታማኝ ምንጮች አብራርተዋል።</p>

<p>ተዘዋዋሪ ችሎቱ እንዲፈቱ የወሰነላቸው እስረኞች ሊፈቱ የቻሉት በአካባቢው የኦሕዴድ ካድሬዎች በድርጅታቸው ከሥልጣን በመወገዳቸው መሆኑን በመጠቆም የተቀሩት 120 የኦሮሞ ተወላጅ የሆኑት እስረኞች ጉዳይ በቅርቡ እልባት እንደሚያገኝ ምንጮቻችን ገልፀዋል።</p>

<p>በቅርቡ የኦሕዴድ ከፍተኛ የአመራር አካልት ከሥልጣን መወገዳቸውና ኦሕዴድ የተሐድሶ ለውጥ አድርጌያለሁ በማለት ያወጣውን መግለጫ ተከትሎ የኦሮሚያ ክልላዊ መንግስት ፕሬዚዳንት አቶ ጁነዲ ሶዶ በክልሉ ግለስቦች ያለ ፍርድ ቤት ትዕዛዝና ተጨባጭ ማስረጃ ለረጅም ጊዜ ታሥረው እንደሚገኙና ሁኔታው እየተጣራ ፍትህ እንደሚሰጣቸው፣ ወደፊትም ይህ ሁኔታ እንደማይደገም በቅርቡ መግለጫ መስጠታቸው ይታወሳል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 4 ቀን 1994</a></p>

</body>
</html>	














