<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባንኩ በ700 ሺህ ብር መጭበርበር እየታመሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባንኩ በ700 ሺህ ብር መጭበርበር እየታመሰ ነው</h1>


<p>በአዋሽ ኢንተርናሽናል ባንክ አክሲዮን ማሕበር ውስጥ ለጊዜው ማንነቱ በግልፅ ያልታወቀ ግለሰብ ለ700 ሺህ ብር ዘረፋ የቅርብ ረዳት ሆኖ ሲያገለግል መቆየቱ ተጠቆመ።</p>

<p>ከፖሊስ አካባቢ የተገኘው መረጃ እንደጠቆመው ገንዘቡ የተዘረፈው በአዲስ አበባ ከተማ ከሚገኙ የአዋሽ የተለያዩ ቅርንጫፎች ነው። የባንኩ ውስጣዊና ምስጢራዊ የሰነድ አሰራሮችን የሚያውቁ ውስጥ አዋቂዎች እርስ በርስ ተቀናጅተው ባቀነባበሩት የዘረፋ ስልትና በዘረጉት መረብ ከአራት የተለያዩ የአዲስ አበባ ቅርንጫፎች 700 ሺ ብር ዘርፈው ወስደውባቸዋል።</p>

<p>የማፍያ የዘረፋ ቡድን ስልት በሚመስል አካሄድ ዘረፋቸው የተፈፀመው ምስጢራዊ የኮድ ቁጥሮችን እያፈላለጉ በሃሰተኛ ደንበኞች ስም በመጠቀም የባንኩን የቢሮ ሰንዶች በገቢና ወጪ የሂሳብ ስሌት በማሳከር የተከናወነ በቡድንና በጥናት የተፈፀመ የረቀቀ የውስጥ አዋቂዎች የዘረፋ እንቅስቃሴ መሆኑም ታውቋል።</p>

<p>በባለሃብቶ አክሲዮን የተመሠረተውን የግል ባንክ ለታላቅ ኪሳራና ውድመት ሊዳርጉት በረቀቀ ጥናታዊ ስልት በዘረፋ ላይ የተሰማሩት ዘራፊዎች መሪና የማፍያ መረብ ዋነኛ አንቀሳቃሽ ነው የተባለው የአዋሽ ኢንተርናሽናል ባንክ አ/ማ ዋና መስሪያ ቤት ኦዲተር መሆኑንና በአሁኑ ወቅት ከተባበሩት አረብ ኢምሬትስ ዋና ከተማ ከዱባይ ተይዞ መምጣቱን ለማወቅ ተችሏል።</p>

<p>ኦዲተሩ ወንጀሉን ባይክድም ድርጊቱ የተፈፀመው ግን በበላይ አለቃው ትዕዛዝ መሆኑን ለፖሊስ ጥቆማ ሰጥትዋል። የአዋሽ ባንክ ኢምፖርት ኤክስፖርት መምሪያ ኃላፊ በሚሰጡት ተከታታይ መመሪያ መሠረት የፈጠራ ስሞች እያዘጋጀ የባንክ ሂሳብ ቁጥር ይከፍትላቸው እንደነበርና ሰዎች ከውጭ ሀገር የተላከላቸው ገንዘብ ባንኩ ውስጥ እንዳላቸው በማስመሰል የባንኩ ገንዘብ በሀሰተኛ ስም በተከፈተው ቁጥር እንዲቀመጥ ከተደረገ በኋላ በሀሰተኛ ስም በተወከሉ ግለሰቦች እያስወጡ ሲከፋፈሉት እንደቆዩ በግልፅ ማስረዳቱን የፖሊስ መረጃ ያመለክታል። </p>

<p>በሀሰተኛ ስም መታወቂያ የተሰራላቸው ግለሰቦች ገንዘብ ወጪ እያደረጉ የወሰዱት ከስቴዲዮም፣ ከፒያሳ፣ ከለገሃርና ከመርካቶ ቅርንጫፎች ሲሆን የማፍያ ቡድኑን የረቀቀ የዘረፋ እንቅስቃሴ መጨረሻ ላይ የነቃበት የስቴዲዮም ቅርንጫፍ ኦዲተር መሆኑ ታውቋል።</p>

<p>አዋሽ ባንክ 700 ሺህ ብር በተለያዩ ጊዜያት ከተለያዩ ቅርንጫፎቹ ከተዘረፈ በኋላ ሌላ አንድ መቶ ሰላሳ ሺህ ብር ለመዝረፍ ቅንብሩና ቅድመ ዝግጅቱ ቢጠናቀቅም ተግባራዊ ከመሆኑ በፊት አክሽፎታል።</p>

<p>የማፍያው መረብ ዋነኛ አንቀሳቃሽና ማዕከላዊ አመራር መሆኑ ተጠርጥሮ ከዱባይ ድረስ እንዲመጣ የተደረገው የዋናው መ/ቤት ኦዲተር ድርጊቱ የተፈፀመው በበላይ አለቃው መሆኑን ቢጠቁምም የበላይ አለቃው የሆኑት የባንኩ ኢምፖርት ኤክስፖርት መምሪያ ኃላፊ ግን በጉዳዩ ላይ ምንም አስተያየት ለመስጠት ፍቃደኛ አልሆኑም። አልፎ ተርፎም አለቃ በመሆናቸው ቁጥጥር ስለሚያደርጉ በሀሰት ስማቸውን ለማጥፋት የተቀንባበረ ሴራ መሆኑን የገለፁ ሲሆን በባንኩ በኩል ስለተወሰደባቸው ሕጋዊም ሆነ አስተዳደራዊ እርምጃ የተገለፀ ነገር የለም።</p>

<p>በዘረፋው ተግባር ላይ ተሳትፈዋል የተባሉ ተጠርጣሪዎችን ፖሊስ እያስቀረበ ምርመራ የጀመረ መሆኑ በመታወቁ በርካታ የባንኩ ሠራተኞች የሥራ ገበታቸውን እየተው በመሰወር ላይ መሆናቸውም ታውቋል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 18 ቀን 1994</a></p>

</body>
</html>	














