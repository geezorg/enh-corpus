<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>18 ዓመት ተፈርዶበት ነበር ሔርሜላንና ቤተሰቦቿን ሲያምስ የነበረው ወጣት ተገደለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">18 ዓመት ተፈርዶበት ነበር ሔርሜላንና ቤተሰቦቿን ሲያምስ የነበረው ወጣት ተገደለ</h2>


<p>የሔርሜላ አፍቃሪ ወጣት ከትናንት በስቲያ ከሶስተኛ ወንጀል ችሎት ሊያመልጥ ሲል በተተኮሰበት ጥይት ሲሞት አንድ ጠበቃ እጃቸውን በጥይት መመታታቸው ታወቀ።</p>

<p>የሔርሜላ አፍቃሪ ወጣት ለመገደልና ጠበቃውም ለጥይት ሊመቱ የቻሉት ጉዳዩን የሚከታተለው ሶስተኛ ወንጀል ችሎት ፍ/ቤት በወጣቱ ላይ «አፈቅርሻለሁ በሚል ሰበብ በተለያዩ ጊዜዎች የፈፀመው በደል ሕገ-ወጥ በመሆኑና ሁሉም ክሶች በአንድ በመታየታቸው 18 ዓመት እንደተፈረደበት ሲገለፁ ወጣቱ በውሳኔው በመበሳጨትና ዳኞችን «አይኔ መሳሪያ ቢኖረኝ ኖሮ እዚሁ እንዳላችሁ ሁላችሁንም ጨርሳችሁ ነበር» ብሎ ሲዝት እንደነበር ታውቋል።</p>

<p>አፈቅርሻለሁ የሚለው ወጣት በዚህ በውሳኔው በመበሳጨቱ ሔርሜላን አንቆ ለመግደል ባደረገው ጥረት አጃቢ ፖሊስ አንድ አግሩን በጥይት ቢመታውም ወጣቱ ችሎት የነበረውን ሕዝብ በመገፈታተር ሮጦ ለማምለጥ ሲል የፍርድ ቤቱ በር ላይ በደረሰበት ወቅት ፖሊሱ ሁለተኛ ጥይት ቢተኩስም ጥይቱ ኢላማውን በመሳት የጠበቃው እጅ መመታቱን አብራርተዋል።</p>

<p>የአፍቃሪው ወጣት ሩጫ ብዙም ሳይርቅ ከከፍተኛው ፍ/ቤት ግቢ የተወሰነ ርቀት እንደተጓዘ በሚከታተለው ፖሊስ በተተኮስ ጥይት ሕይወቱ ልታልፍ ችላለች።</p>

<p>ወጣቱ ከዚህ በፊት በትምህርት ቆይታዋ እንደሚወዳትና ያለእሷ መኖር እንደማይችል የፍቅር ጥያቄውንም እንድትቀበለው ጓደኞቿንና እህቶቿን ሲወተውት እንደነበር ይታወቃል።</p>

<p>ሔርሜላ በአንድ ወቅት ለጎሕ መፅሔት በሰጠችው ቃለ-ምልልስ ላይ በትምህርት ላይ ሳለች «ወደ ላይብረሪ መሄድ አልችልም፣ በር ላይ ይጠብቅና አላስገባ እያለ ለብዙ ጊዜ ፈተናው ነገ ሊሆን እንደዛሬ በጣም መትቶኛል ፣ ቀጥቅጦኛል። ጥርሴን አድምቶ እኔም በጊዜው ሆስፒታል ተወስጃለሁ። ይህ የሆነው እንግዲህ በ1989 ዓ.ም ነው። በዚህ ታሰረና ተፈታ። ከዛ በኋላ ክረምት ስለነበር ትምህርት ቤትም ስለሚዘጋ እንደምንም ቤት ተደብቄ አሳለፍኩ። በኋላ ለደረሰብኝ ጉዳት ዓመት ሙሉ ተከራክረን የመቶ ብር ቅጣት እንዲከፍል ነው የተደረገው። ለእኔ ግን ምንም አይነት ነገር አልተደረገልኝም። ከዛ በተጨማሪ ይህ የመቶ ብር ቅጣት ሊወሰን ትንሽ ቀን ሲቀረው ትዕግስት ወሰንየለህ የተባለችውን እህቴን በ1987 ዓ.ም በቤታችን አካባቢ ጠብቆ በገጀራ ብዙ ቦታ ፈላልጧታል፣ የጭንቅላቷ አጥንት ተሰብሮ ነበር። በብዙ ስቃይ አንድ ዓመት ሕክምና አድርጋ ድናለች። በዚህም አስራ አምስት ቀን ሳይሞላው ለሶስተኛ ጊዜ በዋስ ተለቋል።</p>

<p>በ1987 ዓ.ም በድጋሚ ዓመት ሳይሞላው ሌላኛዋን እህቴን ጠብቆ አትላስ ሆቴል አካባቢ በገጀራ መቱዋት የፊት ጥርሶቿ ስድስቱ ወልቀዋል። ከዛም ይህ ሁሉ ታሪኩ ተነግሮ ፍ/ቤቱን እንዳይለቀው ጠይቀን ነበር። ለጊዜው በእሷ ምክንያት ታሰረ። በ1988 ዓ.ም ዋስ መብቱ በከፊል ተጠብቆለት እስከ ሶስት ሺህ ብር ዋስ እንዲያመጣ ተጠየቀ። ግን ሶስት ሺህ ብር ማግኘት አልችልም ብሎ ተጨቃጭቆ ሁለት ዓመት ከታሰረ በኋላ ወደ አንድ ሺህ ብር ዝቅ ብሎለት የአንድ ሺህ ብር ዋስ አቅርቦ እንደወጣ እኔ ጋር ነው የመጣው። የዛን ጊዜ ተመርቄ ሥራ ይዤ ነበር። መ/ቤት አካባቢ መከታተል፣ ቤታችን መደወል፣ ደብዳቤ መፃፍን የመሳሰሉ ችግሮች ፈጥሮብኛል ብዙ ጊዜ መክሬዋለሁ፣ አስመክሬዋለሁ። የተለያዩ ሳይኮሎጂስቶችና ትላልቅ ሰዎችም መክረውታል። በዋስ ተፈትቶ ትንሽ እንደቆየ ጠዋት ወደ መ/ቤቴ ስሄድ ነሔሴ 16 ቀን 1992 ዓ.ም ፊቴ ላይ በጥይት መቶኛል።</p>

<p>እኔ ላይ ብቻ ሳይሆን በፖሊስ ላይም ጥቃት ፈፅሟል። ሁለታችንንም ከመታና ከታሰረ በኋላ ሁለት ሳምንት ታስሮ የዋስ መብቱ ተጠብቆ ተለቋል። አሁንም ሌላ ማስፈራሪያ ደብዳቤ ፃፈ። ሕዳር ውስጥ ነው። ከአስራ አምስት ቀን በኋላ ከባድ ጉዳት እንደሚያደርስ ተናገረ። በዚህ ብስጭት አባቴም የደም ግፊቱ ጨምሮ ሕይወቱ አልፏል።</p>

<p>አሁን በፍ/ቤት ጉዳይ ተይዞ ጥርሷ በወለቀው እህቴ የተነሳ የዋስ መብት ተከልክሎ በእስር ላይ ነው የሚገኘው። እኔ እስከማውቀው ድረስ የሷ ኬዝ ብቻ ነው የተንቀሳቀሰው። አሁን ግን የእኔና የትዕግስት ምርመራ ላይ ነው በሚል በፊት ፋይሉ እንዳይከፈት ተደርጐ ነበር። አሁን የክስ ፋይሉ ተከፍቷል። ገጀራው ተይዞ፣ ምስክሮች ቀርበው የፍርድ ሂደቱን መከናወን ሲችሉ ፋይሉን ዘግተው እንዲመለስ ተደርጓል። ይህ የሆነበት ሁኔታ ግን ለሁላችንም ግልፅ አይደለም። አሁን ጉዳይ ቀጠሮ ላይ ነው፣ ምንም አይነት ውሳኔ አልተሰጠንም።» ማለቱዋ ይታወሳል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 25 ቀን 1994</a></p>

</body>
</html>	














