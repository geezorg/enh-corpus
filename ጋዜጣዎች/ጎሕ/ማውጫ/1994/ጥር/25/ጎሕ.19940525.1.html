<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሱዳን የአየር ኃይል አውሮፕላን የጠለፋትን በነፃ ለቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሱዳን የአየር ኃይል አውሮፕላን የጠለፋትን በነፃ ለቀቀች</h1>


<p>የአየር ኃይል አውሮፕላን ጠልፈው ሱዳን የገቡት ኢትዮጵያዊያን ሰሞኑን በነፃ መለቀቃቸው ተዘገበ።</p>

<p>ከትላንት በስቲያ ፍኖተ ዴሞክራሲ በዘገባው እንደገለፀው ከሆነ ከሚያዚያ ወር 1993 ዓ.ም የኢትዮጵያ አየር ኃይል የመንገደኞች ማጓጓዣ አውሮፕላንን በመጥለፍ ካርቱም የገቡት ጠላፊዎችን ሱዳን አሳልፉ እንድትሰጥ ባለፉት ስምንት ወራት የኢህአዴግ መንግሥት ከፍተኛ ባለሥልጣኖች ለበርካታ ጊዜያት በመመላለስ ሲያካሂዱ የቆዩትን ዲፕሎማሲያዊ ማግባባት በሱዳን መንግስት ውድቅ መደረጉ ታውቋል። አውሮፕላን ጠላፊዎቹ ኢትዮጵያዊያን ከዓለም አቀፍ ኮንቬንሽንና ከሱዳን ሕግ አንፃር ሰብዓዊ መብታቸውን በማይፃረር መልኩ ለፈፀሙት ሕገ ወጥ የአውሮፕላን ጠለፋ ወንጀል በሱዳን ሕግ መዳኘት እንዳለባቸው መወሰኑን ዘገባው ያመለከታል።</p>

<p>የኢትዮጵያ መንግሥት ከፍተኛ ባለሥልጣኖች አውሮፕላን ጠላፊዎቹ ለኢትዮጵያ ተላልፈው እንዲሰጡ በተደጋጋሚ ከሱዳን መንግሥት ባለስልጣናት ጋር በመገናኘት ለማግባባት ያደረጉት ሙከራ ከፖለቲካዊ ውሳኔ ይልቅ ሰብዓዊና ዴሞክራሲያዊ መብቶችን በተመለከተ ወደ ሕግ ማምራቱን የሱዳን መንግሥት ባለሥልጣኖች በማመን ኢትዮጵያ አሳልፈው እንዲሰጧት ያቀረበችው ጥያቄ ውድቅ ሆኗል።</p>

<p>በዘገባው መሠረት 1ኛ/ ሀብታሙ ዋሌ፣ 2ኛ/ ይበልጣል ፀጋ፣ 3ኛ/ ተሰፋዘውድ ብርሃኔ፣ 4ኛ/ አበባው ዋሌ፣ 5ኛ/ ያለው ብርሃኑ ተገኘ የተባሉ አምስቱ ኢትዮጵያዊያን በተጠረጠሩበት ወንጀል በሱዳን ሕግ እንዲዳኙ ጉዳያቸው የቀረበለት መደበኛ ፍ/ቤት በጥልቀት በመመርመር ወንጀሉን ለመፈፀማቸውና ከወንጀሉ ጋር በተያያዘ የደረሰ ጉዳት ስለመኖሩ በቂ ማስረጃ ስላልቀረበባቸው በነፃ እንዲለቀቁ ወስኗል።</p>

<p>ከተባበሩት መንግሥታት ከፍተኛ የስደተኞች ኮሚሽን በተፃፈ ደብዳቤ አምስቱ ኢትዮጵያዊያን ወጣቶች ያቀረቡት የፖለቲካ ስደተኛነት ጥያቄ ተቀባይነት ማግኘቱን በቅርቡም ከፍተኛ ትምህርታቸውን ለመከታተል ወደ ሚችሉበት ሀገር ለመጓዝ ሁኔታዎች እየተመቻቸላቸው መሆኑን ፍኖተ ዴሞክራዊ ጨምሮ ገልጿል።</p>


<p class="align-center"><a href="/Gazettas/Goh/info/Goh.sera.html">ከጎሕ ጥር 25 ቀን 1994</a></p>

</body>
</html>	














