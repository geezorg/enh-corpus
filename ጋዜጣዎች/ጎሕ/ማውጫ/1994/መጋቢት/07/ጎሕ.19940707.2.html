<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሠራተኛው ፌዴሬሽን በ5 ከተሞች አገር አቀፍ ሠላማዊ ሠልፍ ሊጠራ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሠራተኛው ፌዴሬሽን በ5 ከተሞች አገር አቀፍ ሠላማዊ ሠልፍ ሊጠራ ነው</h1>


<p>አዲስ አበባን ጨምሮ በባሕር ዳር፣ በኮምብልቻ፣ በናዝሬትና በድሬዳዋ ከተሞች በተመሳሳይ ሰዓትና ቀን የምግብ መጠጥ ትምባሆና የመሳሰሉት ኢንዱስትሪዎች ዘርፍ ሠራተኞች ፌዴሬሽን ሀገር አቀፍ ሠላማዊ ሰልፍ ለማድረግ ዝግጅት እያደረገ መሆኑን የፌዴሬሽኑ ፕሬዚዳንት አስታወቁ።</p>

<p>በሠላማዊ ሰልፉ በአዲስ አበባ ብቻ ከ7-8 ሺ አባላቶች ይሳተፋሉ ተብሎ የሚገመት ሲሆን ይኸው ሰልፍ መቼ እንደሚካሄድ ፕሬዚዳንቱ ምላሽ ከመስጠት ተቆጥበዋል።</p>

<p>ፌዴሬሽኑ ሰላማዊ ሰልፉን ሊጠራ የቻለው ቀደም ሲል ጥቅምት 25 ቀን 1994ዓ.ም "የሠራተኛው መብት ተረግጧል" በሚል በአዲስ አበባ ባካሄደው ሰላማዊ ሰልፍ ላይ የፌዴሬሽኑ አባላቶች ያቀረቡት "የመብቶቻችን ይከበር" ጥያቄዎቻቸው ምንም ዓይነት ውጤት ባለማግኘቱ እንደሆነ የፌዴሬሽኑ ፕሬዚዳንት አቶ ብርሃነ ገብሩ ገልፀዋል።</p>

<p>ፕሬዚዳንቱ "ለአዲስ ዜና አገልግሎት" በሰጡት መግለጫ ላይ በመመሥረት ዜና አገልግሎቱ ያስተላለፈው ዘገባ እንዳመለከተው ከሆነ የቢ.ጂ.አይ ኢትዮጵያ ማኔጅመንት ከሥራ ገበታቸው ካሰናበታቸው 169 ሠራተኞች መካከል 139 የሚሆኑት ሠራተኞች በፌዴሬሽኑ አማካኝነት የመሠረቱት ክስ ተገቢውን መልስ ማግኘት ባለመቻሉና ከጊዜ ወደ ጊዜ እየተባባሰ የመጣ የመብት ረገጣዎች ደርሰዋል በሚል ለሁለተኛ ጊዜ ሰላማዊ ሠልፍ በማድረግ ድምፃቸውን ለማሰማት የሠራተኞች ማህበራት ጥሪ እያስተላለፉ መሆኑን ለማወቅ ተችሏል።</p>

<p>በቢ.ጂ.አይ ሠራተኞች የክስ መዝገብ ላይ እንደተመለከተው የቅዱስ ጊዮርጊስ ቢራ ፋብሪካ አስተዳደር ያባረራቸው 169 ሠራተኞች መካከል ክስ ለመሠረቱት ለ139 ሠራተኞች ሥራ የፈቱበት ጊዜ ተሠልቶ ደመወዛቸው እንዲከፈላቸውና ሊያገኙት የሚገባው የደረጃ ዕድገትና የተለያዩ ጥቅማ ጥቅሞች እንዲከበሩላቸው ሲል የአሰሪና ሠራተኞች ጉዳይ ቦርድ የመጨረሻ ውሳኔ ሰጥቶበታል።</p>


<p>በዘገባው መሠረት የቅዱስ ጊዮርጊስ ቢራ ፋብሪካ የይግባኝ ጥያቄ በማቅረቡ ውሳኔው እልባት ሳያገኝ ከአንድ ዓመት በላይ ሲጓተት መቆየቱና በዚህ መሃል 6 ሠራተኞች በሞት መለየታቸው ጨምሮ አስታውቀዋል።</p>

<p>የ139 ሠራተኞች ጉዳይ የመረመረው የአዲስ አበባ አሠሪና ሠራተኞች ጉዳይ ወሳኝ ቦርድ ግንቦት 21 ቀን 1993 ዓ.ም የመጀመሪያ ውሳኔውን ቢሰጥም የቅዱስ ጊዮርጊስ ቢራ ፋብሪካ ለከፍተኛው ፍ/ቤት የሥራ ክርክር ችሎት የይግባኝ አቤቱታ ማቅረቡን የፌዴሬሽኑ ፕሬዚዳንት ከሰጡት ገለፃ ለመረዳት ተችሏል።</p>

<p>ይሁን እንጂ የቀረበው የይግባኝ አቤቱታ ተመርምሮ "የሕግ ስህተት የለውም" በሚል በወሳኝ ቦርዱ የተወሰነ ቢሆንም የአፈፃፀም ውሳኔው መጓተቱን የፕሬዚዳንቱን ገለፃ መሠረት አድርጎ "አዲስ ዜና አገልግሎት" የተሰኘው የግል የዜና ተቋም ዘግቧል።</p>


<p class="align-center"><a href="/Gazettas/Goh/info/Goh.sera.html">ከጎሕ መጋቢት 7 ቀን 1994</a></p>

</body>
</html>	














