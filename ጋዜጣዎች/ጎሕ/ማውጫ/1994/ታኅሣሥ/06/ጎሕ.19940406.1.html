<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሁሴን አይዲድ በአዲስ አበባ በቁጥጥር ሥር ዋሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሁሴን አይዲድ በአዲስ አበባ በቁጥጥር ሥር ዋሉ»</h1>


<p>ማዕከላዊ መንግሥት አልባ በሆነችው ሶማሊያ የአንጃ መሪ የሆኑት ሁሴን አይዲድ ከአዲስ አበባ እንዳይወጡ መደረጋቸውና በቁም እስር ላይ እንደሚገኙ የደረሰን ዘገባ አስረዳ። </p>

<p>የሶማሊያ አንጃ መሪዎች የሆኑት ሁሴን አይዲድ፣ ጀ/ል መሀመድ ሞርጋንና ኰ/ል አብዱላሂ የሱፍ በቅርቡ አዲስ አበባ መጥተው ከኢትዮጵያ መንግሥት ከፍተኛ ባለሥልጣናት ጋር መነጋገራቸው የተገለፀ ሲሆን በሱማሊያ ውስጥ የፅንፈኛ ሙስሊም ሽብር ተኛነት እንቅስቃሴን ለመቆጣጠር ኢትዮጵያ ከአሜሪካ ጐን በመሰለፍ የምታበረክተውን ወታደራዊ ድጋፍ እንዳይቃወሙ በመፍራት ሁሴን አይዳድን ከአዲስ አበባ ከተማ እንዳወጡ በቁም እስር አግታ ማስቀመጧን ዘገባዎቹ አመልክተዋል።</p>

<p>በሶማሊያ ውስጥ ሰላምና መረጋጋት ለማስገኘት ኬንያ ውስጥ በፕ/ት አራፕሞይ ሰብሳቢነት የተለያዩ ታቃዋሚዎች የዕርቀ ሰላም ጉባኤ የሚያካሂዱበት ወቅት የኢትዮጵያ መንግሥት የተወሰኑ ተቃዋሚ መሪዎችን አዲስ አበባ በመጥራት ጉባኤውን ለማደናቀፍ ከመሞከሩም በላይ በርካታ ቀላልና ከባድ የጦር መሣሪያ አስታጥቆ ልኳቸዋል በማለት ዘገባው አመልክቷል።</p>

<p>የፑንትላንድ መሪ የነበሩት ኰ/ል አብዱላሂ የሱፍ የስልጣን ጊዜያቸው ባበቃበት ወቅት ስልጣናቸውን ላለመልቀቅ ከ3 ሳምንት በፊት የጋሊ ከተማን በታጠቁ ታማኝ ወታደሮቻቸው መውረር የቻሉት ከኢትዮጵያ መንግስት በተደረገላቸው የጦር መሳሪያ እርዳታ መሆኑንና የኢትዮጵያ ተዋጊ ወታደሮች ጋሊ ከተማ ውስጥ የሚገኘውን ከፍተኛ የሬዲዮ መገናኛ በቁጥጥር ስር ማዋላቸው ተያይዞ ተገልጿል። የኢትዮጵያ መንግሥት አንድ ጠንካራ የሶማሊያ መንግስት እንዲኖር ፍላጐት የሌላው መሆኑን ታማኝ የዲፕሎማቲክ ምንጮችን በመጥቀስ ዘገባው አስታውቋል።</p>

<p>የቢቢሲ የዜና ወኪል የሆነው ሀሰን በሪሳ የሞቃዲሾ ለፎከስ ኦን አፍሪካ ፕሮግራም ባስተላለፌው ዘገባ ስሞኑን የአሜሪካ ልዩ የልዑካን ቡድን ሶማሊያ ውስጥ የአልቃይዳን መዋቅር ለማግኘት መረጃ እያነፈነፉ በመዘዋወር ላይ መሆናቸውንና ባህር ጠረፍ አካባቢ በአሣ ማስገርና በተለያዩ የንግድ ተግባራት ላይ የተሰማሩ ሶማሊያዊያን የሚጠቀሙባቸውን መገልገያ መሣሪያዎች በአሜሪካዊያኑ እንደተወሰዱባቸው ገልጿል።</p>

<p>የአፍሪካ ቀንድ የፖለቲካ ተንታኞችን ገለፃ በመንተራስ ሉሲ ሀናንና ኒታባላ ከናይሮቢና ከአዲስ አበባ የሶማሊያን ወቅታዊ የፖለታካ ሁኔታ በማስመልከት ለቢቢሲ ባቀረቡት ዘገባ የፅንፈኛ ሙሲሊም ሽብርተኝነትን የሚያራምደው የአልቃይዳ መዋቅር በሶማሊያ ይንቀሳቀሳል በማለት አሜሪካ ያቀረበችውን ጥርጣሬ ኢትዮጵያ በመደገፍ ወታደራዊ ድጋፍ ለመስጠት ፈቃደኛ መሆኗን በዘገባቸው ገልፀዋል።</p>

<p>አል-ሃያም የተባለ ሶማሊያ ውስጥ የሚታተም ጋዜጣ የሶማሊያ ምሁራን ኢትዮጵያ በሶማሊያ ውስጥ አሊኢትሃድ የተባለ ፅንፈኛ ሙስሊም ሽብርተኛ ቡድን በከፍተኛ ደረጃ እየተንቀሳቀሰ ይገኛል በማለት አሜሪካንን በማሳመን በሶማሊያ ሕዝብ ላይ እንደ አፍጋኒስታን ጭፍጨፋ እንዲካሄድባቸው የፓኪስታንን መሰል ሚና ለመጫወት ከምታደርገው ሙከራ እንድትቆጠብ ምሁራኑ ባወጡት መግለጫ ማስጠንቀቂያ መስጠታቸውን ገልጿል።</p>

<p>በሌላ በኩል አሜሪካ ፅንፈኛ የሙስሊም ሽብርተኞች በሶማሊያ ውስጥ የሚገኙበትን ስፍራ ለመቆጣጠር በአየር የበረራ ቅኝት መጀመሯን ዓለም ዓቀፍ የመገናኛ ብዙኃን አስታውቀዋል። በተለይም በትላንትናው ዕለት ከሞቃዲሾ ከተማ 30 ኪሎ ሜትር ርቀት ላይ በሚገኘው የኤል ማህታ የባህር ወሽመጥ ላይ በምትገኘው የረባን ከተማ ላይ HAWK/BLACK-HAWK የተባሉ ሁለት የአሜሪካ ወታደራዊ ሔሊኮፕተሮች በቅርብ ርቀት በረራ እያንዛበቡ ቅኝት ሲያደርጉ መዋላቸውን ዘገባዎች አመልክተዋል። ባለፈው ሰሞን የአሜሪካ ወተደራዊ አይሮፕላኖችና ሔሊኮፕተሮች በሰሜን ሶማሊያ በከፍተኛ ርቀት ላይ በመሆን ቅኝት ሲያደርጉ መቆየታቸውን ያመለከተው ዘገባ አሜሪካ በትላንትናው ዕለት በረባን ከተማ ላይ በቅርብ ርቀት ቅኝት መጀመሯ የአል ኢትሃድ መዋቅርን በማነፍነፍ ዘመቻ የተውሰነ የመረጃ ጭብጥ አግኝቻለሁ በማለት ሶማሊያን በወታደራዊ ኃይል ለማጥቃት በኢትዮጵያ መንግሥት ተባባሪነት የታቀደው ወረራ በቅርቡ ሳይጀመር እንደማይቀር ስጋት ያደረባቸው መሆኑ አንዳንድ ዲፕሎማቶች መግለፃቸውን አመልክቷል።</p>

<p>ከዚህም በተጨማሪ የአፍሪካ ቀንድ ጂኦ ፖለቲካዊ ጠቀሜታ ከሚሳስባቸው ሀገሮች በዋነኛነት የምትጠቀሰው እስራኤል በሶማሊያ ዙሪያ የተፈጠረውን ወቅታዊ የፖለቲካ ሁኔታ ለራሷ ሕልውና ጠቀሜታ ለማዋል በመንቀሳቀስ ላይ መሆኗም ተጠቁሟል። በተለይ የእስራኤል የመረጃ ድርጅት የሆነው ሞሳድ ከኢትዮጵያ የደህንነት መ/ቤት ጋር በጣምራ በመሆን ሶማሊያ ውስጥ የዓለም አቀፍ ሽብርተኞችን መዋቅር ለማሰስና ለማስመታት ለሚደረገው ወታደራዊ የደህንነት መረጃ ቅንብር በጋራ ለመስራት ስምምነት ላይ መድረሳቸውን ታውቋል። ለአልቃይዳ የፋይናንስ ምንጭ መሆኑ ተደርቦበታል በማለት የሚያንቀሳቅሰውን ገንዘብና ድርጅቱ የታገዱበትና በርካታ ሠራተኞቹ በቁጥጥር ስር እንዲውሉ የተደረገው በሃዋላ ገንዘብ በማስተላለፍ ዓለም አቀፋዊ እንቅስቅሴ ሲያደርግ የቆየው አልባራክ የተወሰደው እርምጃ መሠረተ ቢስ ከሆነ መረጃ የተነሳ ህገ ወጥ ድርጊት መሆኑን አስታውቋል። ኢትዮጵያ በአ/አበባ የሚገኘውን የድርጅቱን ቅርንጫፍ መዝጋቷ ይታወሳል።</p>

<p>ዮ.ኤስ። አሜሪካ ሶማሊያን በፅንፈኛ ሙስሊም ሽብርተኛነት እንቅስቃሴ በመፈረጅ በአየርና በምድር ወታደራዊ ወረራ ለመፈፀም በቅርቡ ለምትጀምረው እንቅስቃሴ ኢትዮጵያ ለምትጫወተው ሚና የዶላር ድጐማ እንደሚደረግላት ምንጮችን ዋቢ ያደረገው ይኸው ዘገባ አስታውቋል።</p>


<p class="align-center"><a href="/Gazettas/Goh/info/Goh.sera.html">ከጎህ ታህሥስ 6 ቀን 1994</a></p>

</body>
</html>	














