<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እግዚኦ! በሉ አደጋ አለ» በአሜሪካ ኃይማኖት አባቶች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«እግዚኦ! በሉ አደጋ አለ» በአሜሪካ ኃይማኖት አባቶች</h1>


<p>ጠ/ሚ/ር መለስ ዜናዊና ታማኝ ባለሥልጣኖቻቸው በውጭ ሀገር ፖለቲካዊ ኪሳራ ያጋጠማቸው መሆኑ ሲታወቅ በዋሺንግተን የኢትዮጵያ ኦርቶዶክስ ተዋህዶ ቤተክርስቲያን የኃይማኖት አባቶች የወያኔ/ኢህአዴግ መንግሥት ፀፀቱ የማይሽር ሀገራዊ አደጋ ሊያመጣብን እየተፈራገጠ በመሆኑ ሕዝበ ክርስቲያኑ እግዚኦ እያለ እንዲፀልይ አሳሰቡ።</p>

<p>በኖርዌይ አምባሳደር በሚስተር ፒተር ኮልቢያ የሚመራውና 15 ሀገሮች በአባልነት የሚገኙበት የተባበሩት መንግሥታት የፀጥታው ም/ቤት የልዑካን ቡድን በኢትዮ-ኤርትራ የድንበር መካለል ስምምነት ውሳኔ አፈፃፀም ላይ ከኢትዮጵያና ኤርትራ መንግሥት ባለስልጣናት ጋር ለመነጋገር ከየካቲት 15/1994 ዓ.ም ጀምሮ በሁለት ሀገሮች የ5 ቀናት ቆይታ እንደሚያደርጉ ከድርጅቱ ፅ/ቤት የወጣው መግለጫ ያስረዳል።</p>

<p>የድንበር ማካለሉ ሂደት በአለም አቀፍ ሸንጎ እልባት እንዲያገኝ የሁለቱ መንግሥታት ባለሥልጣናት ስምምነታቸውን ከመስጠታቸውም በላይ የይገባኛል ጥያቄያቸውን የሚያጠናክሩባቸውን የካርታና ታሪካዊ ማስረጃዎቻቸውን አቅርበው አጠናቅቀዋል። በቀጣዩም በተወካዮቻቸው አማካይነት የቃላት ክርክር አካሂደው በስምምነታቸው መሠረት የዓለም አቀፉን ሸንጎ የመጨረሻ ውሳኔ በያዝነው የካቲት ወር በመጠባበቅ ላይ ይገኛሉ።</p>

<p>በኢትዮጵያ በኩል ስለቀረቡት የካርታና ታሪካዊ ማስረጃዎች፣ ጉዳዩ እንዲከታተሉ መንግሥት ስለመደባቸው ግለሰቦች ማንነት ይፋ አለመደረጉ በሕዝብ ዘንድ ጥርጣሬ ያስከተለ ሲሆን በተለይም የውጭ ሀገር ጠበቃዎች በገንዘብ መቀጠራቸው የሕዝቡን ቁጣ ቀስቅሷል። ጠ/ሚ/ር መለስ ዜናዊ ሰሞኑን ወደ አውሮፓ ባደረጉት ጉዞ በድንበር መካለሉ ውሳኔ የመጨረሻ ሰዓት ላይ መጪውን የሕዝብ ተቃውሞ ከመፍራት የመነጨ ዲፕሎማሲያዊ መፍጨርጨር መሆኑ ተገምቱዋል።</p>

<p>ባሕር ማዶ የሚኖሩ ኢትዮጵያዊያን ያቀረቡትን ተቃውሞ ለማብረድና ለማስተባበል በአፈጉባኤ ዳዊት ዮሐንስ የሚመራ ሰባት አባላት ያሉበት የልዑካን ቡድን ሰሞኑን ኔዘርላንድስ መግባታቸውና ወደዚያም ያመሩት ለድንበር መካለሉ ጉዳይ ጭምር መሆኑን ከስፍራው የተሰራጨው ዜና አመክልቱዋል። በመቀጠልም የድንበር አካላይ ኮሚሽኑ የኢትዮጵያን ሕጋዊ መብቶች ሳይመረምር በኢትዮጵያ ስም ማንኛውምን አስገዳጅ ውል ለመፈራረምም ሆነ ውሳኔ ለመቀበል ከህዝብ የተሰጠው ምንም ውክልና እንደሌለው ተገልጿል። እንዲሁም የሕዝብ ከበሬታና የሞራል ብቃት የሌላቸው፣ ከራሳቸው በስተቀር በማንም ስም መናገር በማይችሉ ኃይሎች የሚፈፀም ውል ኢትዮጵያን ሊያስራት አይችልም በማለት ተቃውሞ ማሰማታቸውን ዜናው ያስረዳል።</p>

<p>ጠ/ሚ/ር መለስ ዜናዊና የኢህአዴግ ባለሥልጣናት እየደረሰባቸው ያለው ብሔራዊና አለም አቀፋዊ ተቃውሞ የኢትዮጵያን ታሪካዊና ሕጋዊ መብቶች የማያስከብሩና ብሔራዊ ጥቅሟን ለሻዕቢያ አሳልፈው የሰጡ መሆናቸውን በይፋ በመግለፅ ነው። በተለይም ከሻዕቢያ ጋር ተስማምተው የሰየሙት ኮሚሽን ባድሜን ለኢትዮጵያ እንደሚያካልል፣ ኢሮብንና አካባቢዋን (አሲምባን ጨምሮ) ለኤርትራ እንደሚሰጥ ከወዲሁ መታወቁን በመግለፅ በኖርማላይዜሽን ሂደት የአሰብ ወደብ በኤርትራ ሉዓላዊነት ስር እንደተጠበቀ ሆኖ ሁለቱ መንግሥታት እንዲነጋገሩበት የማስማሚያ ሃሳብ እንደሚያቀርብ ከወዲሁ ፍንጭ መታየቱን ዜናው ያብራራል።</p>

<p>በሌላ ዜናም በዋሺንግተን የሚገኙ የኢትዮጵያ ኦርቶዶክስ ተዋህዶ ቤተክርስቲያን የኃይማኖት አባቶች በያዝነው የካቲት ወር ውስጥ የኢህአዴግ መንግሥት ሃገራዊና ብሔራዊ አደጋ ለማምጣት እየፈፀም ያለውን እንቅስቃሴ ሊሽር የማይችል ፀፀት የሚያስከትል መሆኑን በመግለፅ የኢትዮጵያ ኦርቶዶክስ ተዋህዶ ቤተክርስቲያን ምዕመናን በሙሉ ሀገራችንንና ሕዝባችንን ከዚህ አደጋ ለማዳን እግዚኦ እያለ ፀሎተ ምሕላውን ወደ ፈጣሪው እንዲጮህ ጥር ማቅረባቸውን የአሜሪካ ድምፅ ከትላንት በስቲያ ምሽት ባስተላለፈው ዘገባ አስታውቋል።</p>


<p class="align-center"><a href="/Gazettas/Goh/info/Goh.sera.html">ከጎሕ የካቲት 2 ቀን 1994</a></p>

</body>
</html>	














