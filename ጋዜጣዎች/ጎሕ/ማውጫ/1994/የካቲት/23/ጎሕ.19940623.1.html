<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቀፎኛል!» ጠ/ሚ መለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ቀፎኛል!» ጠ/ሚ መለስ </h1>


<p>ሕወሓት የተመሠረተበትን 27ኛ ዓመት አስመልክቶ በትግራይ በተደረገው በዓል ላይ «እኔ በዓል ለማክበር ሄጄ በነፃ ለመመለስ የምችል አይመስለኝም ቀፎኛል» በማለት ጠ/ሚኒስትር መለስ ዜናዊ ያለመገኘታቸውን የመድህን ድምፅ መዘገቡ ታወቀ።</p>

<p>ጠ/ሚኒስትሩ በበዓሉ ላይ እንደሚገኙ አስታውቀው የነበረ ቢሆንም በርካታ የደህንነት አባላትና የኤታማ ዦር ልዩ ወታደሮች ከተላኩ በኋላ መቅረታቸውን የዘገበው ይኸው ሬዲዮ «በበዓሉ ላይ የኔ አለመገኘት የታጋዮቻችንን የድል በዓል አከባበር እንደማያቀዘቅዘውና የትግራይ ሕዝብም በታላቅ ሥነ ሥርዓት በአሉን አክብሮ ሪፖርት እንደሚያደርግልኝ አምናለሁ» ማለታቸውምን ጨምሮ ገልጿል።</p>

<p>«የትግራይ ሕዝብ በዓሉን በታላቅ ሥነ ሥርዓት ያከብራል» በማለት አዲስ አበባ መመሸጋቸው አንዳች አደጋ እንዳይገጥማቸው በመስጋት ሊሆን ይችላል ከማለቱም በላይ ለትግራይ ሕዝብ ፍቅር ያላቸው ለመምሰል ያሉት ነው ሲል አክሎበታል።</p>

<p>በተያያዘ ዜና በአቶ ገብሩ አስራት ምትክ የክልሉ ፕሬዚዳንት የሆኑት ታጋይ ፀጋዬ በርሄ በበዓሉ አከባበር ላይ አለመገኘታቸው አስገራሚ ሆኗል። እስከ ሰባት መቶ ሺህ ሕዝብ የሚገመት በበአሉ አከባበር ላይ ይገኛል ተብሎ ሲጠበቅ እስከ 5 ሺህ የሚገመት ሕዝብ በበአሉ ላይ ተገኝቶ በቀዘቀዘ መንፈስ በአሉን ሲያከብር ሠላዮችና ካድሬዎች ለበአሉ በተገኘው ሕዝብ መካከል መገኘታቸው ቁጥሩን ከፍ ከማድረጋቸው በስተቀር በሕዝቡ በኩል በቀዝቃዛ ስሜት በአሉን መከበሩ የወያኔን ማንአለብኝነት እያመነመነው እንደሆነ የታወቀ ጉዳይ ነው ሲል ሬዲዮው ገልጿል። በዚህ ብዙ ሕዝብ ባልተገኘበት በአል ላይ የኢህአዴግ ተባባሪ ድርጅቶች ወኪሎች የተገኙ ሲሆን በበአሉ «አፍራሽ ቅስቀሳ ሲያደርጉ ነበር» የተባሉ 342 ወጣቶች ከየቤታቸው ተይዘው ደደቢት በሚገኘው እስር ቤት ውስጥ ታጉረው ጠ/ሚ መለስ የሚወስዱትን እርምጃ በመጠባበቅ ላይ መሆናቸውንም አክሎ ገልጿል።</p>

<p>በሌላ በኩል አደጋ ሊጥሉ ይችላሉ ተብለው የተጠረጠሩ የአንጃው ዘመዶች በቁጥጥር ስር ውለው ጠ/ሚ መለስን ለመጠበቅ ተልኮ በነበረው ልዩ ኃይል ወደ ጋንቤላ በመወሰዳቸው በጠ/ሚሩ ላይ ያላቸውን ጥላቻ እንዲባባስ አድርጐታል ሲል ገልጿል።</p>

<p>ይህ በእንዲህ እንዳለ በቅርቡ ለአንድ የውጭ አገር ሬዲዮ ጣቢያ ጠ/ሚ መለስ በሰጡት ቃለ ምልልስ ላይ «አንጃው መፈንቅለ መንግሥት ሙከራ አላደረገም» ብለዋል። ጠ/ሚ መለስ ይህን አስተያየት በሰነዘሩበት ጊዜ አንጃው ቡድን ለምን ከሕወሓት እንደተባረረ ለምክር ቤቱ የሰጡትን ምላሽ በመዘንጋት «በአንጃው ቡድን ላይ ጉዳት የሚያደርሱ ወይምን ክብርን የሚነካ አንዳችም ነገር አላደርስንም። ከሴራቸው እንዲመለሱ በምክር አልፈናቸው ነበር» ማለታቸውን ያስታወሱ የፖለቲካ ታዛቢዎች ይህን አስተያየት ጠ/ሚኒስትሩ መስጠታቸው አሳዛኝ እንደሆነ ገልፀዋል።</p>

<p>ለጠ/ሚ መለስ ከቀረበላቸው ጥያቄ ውስጥ ባለፈው ዓመት የጋዢው ፓርቲ ዋነኛ አባል በነበረው የሕወሓት የፖለቲካ ቀውስና ከዚያ በኋላ በተቀሰቀሱ አንዳንድ ሁኔታዎች ላይ እንደመፈንቅለ መንግሥት የተከሰቱ ስለሆነ ይህን እንዴት ይገልፁታል ተብለው «ከመፈንቅለ መንግሥቱ ጋር የሚያያዝ አይመስለኝም። በመሠረቱ በድርጅታችን ውስጥ የተከሰተው የአሰራር ልዩነቶች ናቸው» ሲሉ ገልፀው «ይህን በተመለከተ ለውይይት ለመፍታት ጥረት ተደርጓል» ብለዋል። በመጨረሻም በብዙሃኑ ተቀባይነትን ያገኘው አመለካከት የበላይነትን አግኝቶ የተጠናቀቀ ሲሆን ሲጀመር ጀምሮ እስኪያልቅ ድረስ የነበረውን የፖለቲካ ሂደት ጠ/ሚ መለስ ሲያብራሩ «በነገራችን ላይ ልዩነት እንዳለ የተነገረው በሕወሓት ውስጥ ብቻ አይደለም። ሌሎች የኢህአዴግ አባል ድርጅቶች ላይም በተመሳሳይ መልኩ ልዩነት ነበራቸው ስለዚህ እንደመፈንቅለ መንግሥት ማየት አይቻልም» በማለት መልሰዋል።</p>

<p>እነስዬ አብርሃን ፍርድ ቤት ከለቀቃቸው በኋላ ፓርላማው ተጣድፎ ሕግ ማውጣቱ ተገቢ ነው ወይ? ለሚለው ጥያቄ ሲመልሱ «በድርጅቶች ስብሰባ ተጓተተ እንጂ ለሶስትና አራት ዓመታት ቅድመ ዝግጅት መደረጉ መታወቅ አለበት። የነበረው ሁኔታ ጋብ ካለ በኋላ በፓርላማው ሊያፀድቅ የቻለው ነው እንጂ ድንገት የፀደቀ አዋጅ አይደለም። ስለዚህ ርምጃው የተወሰደው በድርጅቱ ተፈጥሮ በነበረው ቀውስ አይደለም። ከዚያ በፊት ሁኔታውም የተሟላ አልነበረም። ስለዚህ የወጣው አዋጅ የበቀል ባሕሪይ ያለው ነው ማለት የሚቻል አይመስለኝም። ቢሆን ኖሮ የተወሰኑ ግለሰቦች የታሰሩበት ሁኔታ አይኖርም ነበር። የአንጃው አባላት በርካታ ናቸው። መረጃ የተገኘባቸው ለፍርድ ቀርበዋል።መረጃ ያልተገኘባቸው ቤታቸው ናቸው» በማለት ምላሽ ሰጥተዋል።</p>


<p class="align-center"><a href="/Gazettas/Goh/info/Goh.sera.html">ከጎሕ የካቲት 23 ቀን 1994</a></p>

</body>
</html>	














