<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ድርጅታችን ከራሳችን ድክመት በላይ ጠላት የለውም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ድርጅታችን ከራሳችን ድክመት በላይ ጠላት የለውም»</h1>


<p>ኢህአዴግ 4ኛ ድርጅታዊ ጉባዔውን ከመስከረም 3 እስከ 6 ድረስ ባካሄደበት ወቅት ጠ/ሚኒስትር መለስ ዜናዊ ያቀረቡት ሪፖርት ባለፉት 10 ዓመታት የካዱትን እውነት አምነዋል። ኢህዴግን «ከመፍረስ ወደማደስ» በሚል መርህ ባለፉት ረጅም ወራት በሞት ሽረት ትግል ከነባር ጓደኞቻቸው ጋር ሲፋለሙ የቆዩት ጠ/ሚኒስትር ምንም እንኳ በዚህ ጉባዔ ማጠናቀቂያ ላይ ኢህአዴግን እንደገና አጠናክረው ሰልማቆማቸው የድል አድራጊነት መንፈስ ቢታይባቸውም አውቀውም ይሁን ለማመን ተገደው ባለፉት 10 ዓመታት ሲያስተባብሉ የከረሙትን ሃቅ ለማውጣት በቅተዋል።</p>

<p>ጠ/ሚኒስትሩ በሪፖርታቸው ላይ የአባላቱን ስሜት በመገምገም አባላቱ የድርጅቱ (የኢህአዴግ) ድክመት በግልፅ እንዳይጋለጥ ስጋት ያደረባቸው መሆኑን ገልጠዋል። ሆኖም ከዚህ ስጋት የከፋው የድርጅቱ በህልውና ያለመቀጠል ጉዳይ በመሆኑ «ድርጅታችን ከራሳችን ድክመት በላይ ጠላት የለውም» ብለዋል። ጠ/ሚኒስትር መለስ ባለፉት 10 ዐመታት በሀገሪቱ የንቅዘት የፀረ ዲሞክራቲነት፣ በጠባብነትና በብልሹ አስተዳደር መንግሥትን ሲመሩ መቆየታቸውን አምነው ለዚህም ሌሎች ኃይሎችን (የተገለሉትን) ተጠያቂ በማድረግ በሪፖርታቸው ላይ አትተዋል።</p>

<p>ሆኖም ይኸው ሃተታ ለሃገሪቱና ለህዝቡ ከመቆርቆር የመነጨ አለመሆኑን እንዲሁም በጓዶቻቸው ሳቢያ የገዛ ሥልጣናቸው አደጋ ላይ ሊወድቅ የሚችል መሆኑና ይኸው አሳስቧቸው የኃይል እርምጃ ሊወስዱ የተገደዱበትንም ፍንጭ በሪፖርታቸው ጠቁመዋል። «የሥርዓቱን ህልውናናና ደህንነት የሚወስኑ የሞት ሽረት ጉዳዮች እንደሆኑ ተገቢው ግንዛቤ ሳይያዝበት ቆይቷል» ማለታቸውም ይህንኑ ሃቅ ያረጋግጣል። ጠ/ሚኒስትሩ በቅርቡ ከአጠገባቸው ያገለሉዋቸውንና አሁንም ከፊሉን በእስር ቤት ሌላውን በየሜዳው የበተኑዋቸውን ነባር የህወሓት ጓደኞቻቸውን በተመለከተ ከፍተኛ ስጋት እንደነበራቸው በዚሁ ሪፖርት ያቀረቡት ሃተታ እንዲህ ሲል ፍንጭ ይሰጣል። «ከደርግ ውድቀት በኋላ በገባንበት መድረክ በህብረተሰብ ውስጥም ሆነ በድርጅታችን ውስጥ ዲሞክራሲን የመከተል ጉዳይ የተሻለ አሰራርን የመከተል ወይም ያለመከተል ጉዳይ ሆኗል» ብለዋል።</p>

<p>ጠ/ሚኒስትሩ በሌላ በኩልም በኤርትራ ላይ ያላቸውን አቋም በሪፖርታቸው ሲያንፀባርቁ ኢህአዴግ የሻዕቢያ ጥገኛ ሆኖ ባለፉት ዓመታት (እስከ ጦርነቱ) መዝለቁን አምነዋል። ሆኖሞ ለዚህ ችግር መንስዔ ወይም የጥገኛ ኃይሎች ብለው የሚጠቅሱት ሌሎችን ነው። «ሻዕቢያ መዝባሪ አጀንዳውን በሃገራችን ይታይ ከነበረው ብልሽትና ከልዩ ልዩ የጥገኝነት ችግሮች ጋር አገጣጥሞ በተደራጀ መልኩ የፈፀመው ነበር» ብለዋል። ይህ እስከ ኢትዮ ኤርትራ ጦርነት ድረስ የነበረው የኢትዮ ኤርትራ ግንኙነት በመለስና ኢሳያስ ጥብቅ ግንኙነት ላይ የተመሰረተ መሆኑ አይዘነጋም።</p>

<p>ጠ/ሚኒስትር መለስ የዚህ የ4ኛ ድርጅታዊ ጉባዔ ባለፉት 10 ዓመታት የኢትዮጵያ ህዝብ የሚያውቀውን ሃቅ የገለጡ ቢሆንም ከእያንዳንዱ ሃቅ ጀርባ «ከደሙ ንፁህ ነኝ» በሚል መንፈስ ሪፖርታቸውን በድፍረት ማቅረባቸው ብዙዎችን እያስገረመ ነው።</p>


<p class="align-center"><a href="/Gazettas/Goh/info/Goh.sera.html">ከጎሕ መስከረም 12 ቀን 1994</a></p>

</body>
</html>	
