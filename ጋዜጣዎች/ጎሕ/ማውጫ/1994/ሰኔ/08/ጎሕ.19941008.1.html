<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጪ ጉዳይ ሚ/ሩ ዲፕሎማሲያዊ ብቃት ኢህዴግን ዳግም አሳፈረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የውጪ ጉዳይ ሚ/ሩ ዲፕሎማሲያዊ ብቃት ኢህዴግን ዳግም አሳፈረ</h2>


<p>የውጭ ጉዳይ ሚኒስቴር ሚኒስትር የሆኑት ስዩም መስፍን በተለይ ከኢትዮ-ኤርትራ ጦርነት ወዲህ በማናቸውም መድረክ የወያኔን መንግስት አሳፍረዋል። ኢትዮጵያንም ግምት ላይ ጥለዋል ሲሉ ስማቸው እንዳይጠቀስ የፈለጉ ከፍተኛ የመንግሥት አካላት አስታወቁ።</p>

<p>በጦርነቱ ወቅት አሁን "አንጃ" ከተባለው ወገን ጋር በሃገራዊ ጉዳይ ባላቸው አቋምና በሚሰጡት መግለጫ ተደማጭነት አግኝተው እንደነበሩ የጠቆሙት እኒሁ አካላት ህወሃት ለሁለት ከተሰነጠቀ በኋላ ሚኒስትሩ የሚሰጡት መግለጫና ያላቸው ግላዊ አቋም ለመንግስትና ለሃገሪቱ ሀፍረትን አትርፏል ብለዋል።</p>

<p>ይህንንም ሲያብራሩ የድንበር ውዝግቡ በኢትዮጵያ ዲፕሎማሲያዊና የፍርድ ሂደት ክርክር የበላይነት እንደሚገኝ በተደጋጋሚ መግለጫ ሲሰጡ የቆዩ ሲሆን የድንበር ውሳኔው ባብዛኛው በሻዕቢያ ባደረሰበት ሁኔታ ተፈፅሞ እያለም ሚያዚያ 5 ቀን 1994 ዓ.ም "የምስራች ኢትዮጵያ በድል አድራጊነት ተወጣች" ማለታቸውን ገልጠው ይኸው መግለጫቸው ሀሰት መሆኑን መላውየዓለም ኅብረተሰብ እንዳረጋገጠ ገልፀዋል።</p>

<p>ይኸው የዲፕሊማሲ ብቃት ማነስ ሚኒስትሩ በተደጋጋሚ ከሚሰጡት መግለጫ የሚረጋገጥ መሆኑን በመግለፅ በቅርቡ ኢጣሊያ ያስጠነቀቁበትን አነጋገርም ይጠቅሳሉ። ኢጣሊያ የአክሱምን ሀውልት ላለመመለሷ የምታደርገውን ጥረት በቀጥታ ከውስጥ ጣልቃ ገብነት አኳያ የገለጡት ስዩም መስፍን ከዚህም በተጨማሪ ኢጣሊያ ለኢትዮጵያ ልትሰጥ ቃል የገባችውን ዕርዳታ ተግባራዊ ባለማድረግ ሰባት ከመቶ ያህሉን ብቻ መለገሷን መኮነናቸውና ይህንንም ከ"ጣልቃ ገብነት" አኳያ መፈረጃቸውን ይታዘባሉ ላንዲት ሃገርየውጭ ጉዳይና የዲፕሎማሲ ሂደት ወሳኝ ቢሆንም በተለይ ባሁኑ ወቅት ውጭጉዳይ ሚኒስትሩ ለአቶ መለስ ዜናዊ ብቸኛ ፈላጭ ቆራጭ አሠራር እራሳቸውን ለማስገዛት የሚያደርጉት ጥረት የዲፕሎማሲና በስልጣናቸው የሚጠበቅባቸውን ተግባር ለመወጣት አዳግቷቸዋል ብለዋል። የተበላሸውን የወያኔ መንግስት አስተዳደር እንዳለ ለማቆየት የሚደረገው የመጨረሻ መፍጨርጨር እንደ አቶ ስዩም ባሉ ባለልጣናት ሳቢያ ተጨማሪ አደጋ እየገጠመው መሆኑን ነው እኒሁ የመንግስት አካላት የሚያስገነዝቡት።</p>

<p>ስለ ኢትዮ-ኤርትራ የድንበር ውሳኔ አንዳችም ለማለትና በጉዳዩ ላይ የተብራራ መግለጫ ከመስጠት ተቆጥበው ሃላፊነቱን ለውጭ ጉዳይ ሚኒስትሩየሰጡት አቶ መለስ ዜናዊ በአቶ ስዩም መስፍን የሚያሳጣ አነጋገርና ዲፕሎማሲያዊ ተግባር ባይረኩም በተጠያቂነት ረገድ እኒህ ውጭ ጉዳይ ሚኒስትር ማናቸውንም ሃላፊነት እንዲወስዱ ማመናቸውንም ይጠቁማሉ።</p>

<p>በአሁኑ ወቅት በአቶ መለስ ዜናዊ ዙሪያ ከሚገኙ ከፍተኛ የሃገሪቱ ባለስልጣን መሃል ውጭ ጉዳይ ሚኒስትር ስዩም መስፍን አንዳችም የሚያዋጣ ፖለቲካዊ ብልጠት የማይታይባቸው ከመሆኑም በላይ የኢህአዴግን ገመና በማወቅም ይሁን ባለማወቅ እያጋለጡ እንደሚገኙም ይጠቁማሉ። በኢትዮ-ኤርትራ የድንበር ውሳኔ ለኢትዮጵያ ድል እንዳደረገች እኚሁ ባለስልጣን በተናገሩ ማግስት ድሉ የኤርትራ መሆንና በዚሁ ሳቢያ የወያኔ መንግስት ግልፅ ማብራሪያ መጠየቁም ይታወሳል።</p>


<p class="align-center"><a href="/Gazettas/Goh/info/Goh.sera.html">ከጎሕ ሰኔ 8 ቀን 1994</a></p>

</body>
</html>	














