<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>1,300 የኤርትራ ጦር ምርኮኞች ሊለቀቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">1,300 የኤርትራ ጦር ምርኮኞች ሊለቀቁ ነው</h1>


<p>በጥሩ ሁኔታ እንደሚገኙ የሚነገርላቸው 1,300 የኤርትራ ጦር ምርኮኞችን በአንድ ሳምንት ጊዜ ውስጥ በኢትዮጵያ መንግስት እንደሚለቀቁ በአስመራ የአለም ቀይመስቀል ቃል አቀባይ ማርሰል ኢዛርድ አስታወቀ። ሐሙስ ነሐሴ 1994 ዓ.ም ኤርትራ የመጨረሻዎች ያላቻቸው 279 የተለቀቁ ሲሆን የቀሩ ኢትዮጵያውያን የጦር ምርኮኞች መኖራቸው መጠቆሙ የሚታወስ ነው። ኮሎኔል በዛብህ ከተለቀቁት ውስጥ እንደሌሉበት ተገምቷል። የጀግናው ኮሎነል በዛብህ ጴጥሮስ ጉዳይ ለጠቅላይ ሚ/ሩ የገለፁት የአለም አቀፍ ቀይ መስቀል ማህበር ፕሬዚዳንት ሚር ጃኮብ ከለን በርገር አቶ መለስ ዜናዊና አቶ ኢሣያስ አፈወርቂ ምርኮኞች ልውውጡን ለመቀጠል መስማማታቸውን ገልፀዋል።</p>

<p>የኢትዮጵያ መንግስት በአንድ በኩል የኤርትራን የጦር ምርኮኞችን መልቀቅ ለመገናኛ ብዙሃንን ቀልብ ለመሳብ የተደረገ ነው። በማለት እያጣጣለ በሌላ በኩል ደግሞ 1300 የኤርትራ የጦር ምርኮኞችን በሳምንት ውስጥ ወደ አገራቸው ለማሠናበት በዝግጅት ላይ መሆን መንግስት በጉዳዩ ላይ ያለው አቋም አጠያያቂ እንዲሆን አድርጐታል።</p>

<p>የኢትዮጵያ የውጭ ጉዳይ ሚ/ር ኢትዮጵያውያን ምርኮኞች ሲቃ እየተናነቃቸው አገራቸው በገቡበት ዕለት /ሐሙስ/ በወጣው መግለጫ ኤርትራ በጦርነቱ ወቅት የያዘቻቸውን ሁሉንም የጦር ምርኮኞች አለመልቀቅዋንና በርካታ ኢትዮጵያውያን እስረኞች ያሉበት ሁኔታ ባልታወቀበት የጦር ምርኮኞችን መልቀቅ አስመልክቶ ማወጅ የመገናኛ ብዙሃንን ቀልብ ማባቢያ ዘዴ ነው ማለቱ ይታወሳል። ይሁንና አቶ መለስ ዜናዊ ምርኮኞችን ለመመለስ ቃል መግባታቸውን የአለም አቀፍ ቀይ መስቀል ማህበር ፕሬዚዳንት ገልፀዋል። በዚህም መሠረት 1300 የኤርትራ ጦር ምርኮኞች በጥቂት ቀናት ውስጥ እንደሚለቀቁ የተጠቆመ ሲሆን አብዛኞች ኤርትራዊያን የጦር ምርኮኞች ግን ለውትድርና አገልግሎት እንዳይታፈሱ በመስጋት ወደ ኤርትራ ለመመለስ እንደማይችሉ ምንጮች ጠቅሶ ዘግቧል።</p>

<p>የጀግናው ጄት አብራሪ ኮሌኔል በዛብህ ጴጥሮስ እና ሌሎች 36 ሚሊሻዎች የሚገኙበት ሁኔታ ለማሳወቅ ኤርትራ ባለመፍቀድዋ ተቋርጦ የነበረው የምርኮኞች ልውውጥ ቅድመ ሁኔታው ሳይሟላና የኢትዮጵያኑ ሁኔታ ሳይታወቅ እንዲቀጥል መፈቀዱ ብዙዎችን ክፉኛ አሳዝኗል። ዘገባዎች እንደሚያመለክተው የእነኮሎኔል በዛብህ ሁኔታ ሳይገለጥ በአቶ መለስ ፈቃድ 1300 ምርኮኞች የተለቀቁ እንደሆነ ኢትዮጵያ ለዜጐቿ ደህንነት መደራደሪያ እንደማይኖራት ተገምቷል።</p>


<p class="align-center"><a href="/Gazettas/YagerAyn/info/YagerAyn.sera.html">ከያገር አይን ጳጉሜ 3 ቀን 1994</a></p>

</body>
</html>	
