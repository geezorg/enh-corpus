<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢንተርናሽናል ግጥሚያ ቡናና ከነማ አሳምነው ሲያሸንፉ ጊዮርጊስ በቪታሎ ተሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢንተርናሽናል ግጥሚያ ቡናና ከነማ አሳምነው ሲያሸንፉ ጊዮርጊስ በቪታሎ ተሸነፈ</h2>


<p>ዘንድሮ አገራችን በአፍሪካ ክለቦች ዋንጫ በአሸናፊዎች አሸናፊና በካፍ ካፕ የሚወክሉት 3ቱ ክለቦቻችን እስከ ትላንት ምሽት በነበሩት 3 ቀናት ውስጥ ግጥሚያቸውን አከናውነው ቡናና ከነማ ሲያሸንፉ ጊዮርጊስ ተሸንፏል።</p>

<p>ክለቦቻችን በአገራችን ባደረጉት የመጀመሪያ ግጥሚያ ያስመዘገቡት ውጤት ከተጠበቀው በላይ ነው። ምንም እንኳን ከተሞክሮ እንደምናየው የአገራችን ክለቦች በሜዳቸው በጠባብ ውጤትም ቢሆን ማሸነፋቸው የተመለደ በመሆኑ እንደሚያሸንፉ ቀድሞ የተጠበቀ ቢሆንም በዚህ መሰል ሁኔታ ያሸንፋሉ ብሎ የጠበቀ ግን አልነበረም። በተለይ አንድ ጊዜ ኢንተርናሽናል ግጥሚያ አደርጐ የማያውቀው አዋሳ ከነማ ይህን ግጥሚያ ያሸንፋል ብሎ የጠበቀው አልነበረም።</p>

<p>ወደጨዋታው ስንመለስ በቅድሚያ የተጫወቱት ቡናና የማላዊው ዋንደረርስ ናቸው። ሁለቱ ቡድኖች ያደረጉት ግጥሚያ ፍፁም ከተጠበቀው በታች ነው። በሁለቱም በኩል የተደረገው እንቅስቃሴ ተመልካቹን ያረካ አልነበረም። የቡና ተጋጣሚ አልፎ አልፎ ከሚያደርገው ጥሩ እንቅስቃሴ ውጪ የተጠና ነገር ሲጫወት አልተስተዋለም። የቡድኑ ተጫዋቾች በግል ጥሩ ቢሆኑም በቡድን ደረጃ ግን ደካማ ሆነው ታይተዋል። ቡና ምንም እንኳን ተጋጣሚውን ለማሸነፍ ቢበቃም በዕለቱ የነበረው አቋም ግን የተጋጣሚው ቡድን ደካማ መሆን እንጂ አሸንፎ ለመውጣት የሚያስችለው አልነበረም። በተለይ ወደመጨረሻ አካባቢ ቡና በትንፋሽ እና ጉልበት ደክሞ ታይቷል። ቡና ጨዋታው እንደተጀመረ በድንገት ተከታታይ ጐል በማግባት 3-0 አሸንፏል።</p>

<p>የዕለቱን ጨዋታ አስመልክቶ ለማላዊው ዋንድረርስ ቡድን 4 ቁጥር ለብሶ ይጫወት የነበረውን ማቹላን እና የቡናው አንዋርን ጠይቀናቸው ነበር። በቅድሚያ ያነጋገርነው የእንግዳውን ቡድን ተጨዋች ነበር። «ያልጠበቅነው ውጠት ነው የገጠመን። ተጋጣሚያችን ቡና በአገር ውስጥ እና በኢንተርናሽናል ውድድር ጥሩ ስም እንዳለው እናውቃለን። ሆኖም ግን በዚህ የግብ ልዩነት ያሸንፈናል ብለን አልጠበቅንም። ቡና በዕለቱ ከእኛ የተጋነነ ብልጫ አልነበረውም። ያሸነፉን በተከላካዮቻችን የጥንቃቄ ጉድለት ነው። ተከላካዮቻችን ጥሩ አልነበሩም። ከዚህ ሌላ ሜዳችሁ ለሽንፈታችን አስተዋጽኦ አድርጓል። በጣም ጥሩ ያልሆነ ሜዳ ነው በመልሱ ግጥሚያ ጠንካራ ትግል እንደሚጠብቀን በግልፅ ቢታወቅም የእኛ ቡድን በብዙ መልኩ ሳየው ከቡና የተሻለ ነው። ቡና እንደጠበኩት ሆኖ አላገኘሁትም። ስለዚህ ውጤት የእኛ ይመስለኛል» ሲል አንዋር ስለ ዕለቱ ጨዋታ እንዲህ ይላል «በሜዳችን ማግኘት ያለብንን ውጤት አግኝተናል። ቢሆንም ከዚህ ከዚህ ግብ በላይ አግብተን ማሸነፍ እንችል የነበረበትን አጋጣሚ አለመጠቀማችን ስህተት ነው። ተጋጣሚያችን ጥሩ ኳስ በሚችሉ ተጨዋቾች የተገነባ ነው። ስለዚህ በመልሱ ጨዋታ ሊያስቸግሩን ይችላሉ። ስለሆነም ከመጀመሪያ ጀምሮ አጥቅተናቸው በመጫወት ግብ በማስቆጠሩ ረገድ ቅድሚያ መውሰድ ያለብን ይመስለኛል» ብሎናል።</p>

<p>ሌላው እሁድ ዕለት የተካሄደው የአዋሳ ከነማና የኡጋንዳው ቡድን ግጥሚያ ከቅዳሜው በተመልካች ቁጥርም ሆነ በእንቅስቃሴ የተሻለ ነበር። ከነማ ተጋጣሚውን በልጦ ነው 2 ጐል አግብቶ ለማሸነፍ የበቃው። ከነማ በብዙ ግብ ልዩነት ለማሸነፍ በነበረው ከፍተኛ ጉጉት የተነሳ ግብ ሊሆኑ የሚችሉ ኳሶችን ሳይጠቀም ቀረ እንጂ ከሁለት ግብ በላይ አግብቶ ማሸነፍ ይችል ነበር። የከነማ ቡድን በዕለቱ የተጋጣሚውን እንቅስቃሴ እየተመለከተ እንደአስፈላጊነቱ አጭርና ረዥም በመጫወት ብልጫ ሊያገኝ ችሏል። በተለይ በክንፍ በኩል አተኩሮ መጫወቱ ተጠቃሚ አድርጐታል።</p>

<p>ከነማ እሁድ ዕለት ላስመዘገበው ውጤት በግንባር ቀደምትነት ከሚጠቀሱት መሀል ገረሱ ሸመናን አነጋግረነዋል «በውጤቱ በጣም በጣም ነው ደስ ያለኝ። ቡድናችን ምንም እንኳን የኢንተርናሽናል ግጥሚያ ልምድ በሌላቸው የተገነባ ቢሆንም ተጫዋቾቹ ለግጥሚያው ክብደት አልሰጡትም። ሁላችንም ይህን ግጥሚያ ከሜዳችን ውጭ እንደምናደርገው የፕሪምየር ሊግ ውድድር ስለተመለከትን ነው ያሸነፍነው። በትክክልም በዕለቱ እኛ በልጠን ስለተጫወትን ማሸነፍ ነበረብን። ተጋጣሚያችን የሚናቅ አይደለም። ጥሩ ጥሩ ኳስ የሚችሉ ልጆች አሏቸው ነገር ግን አስጨንቀው የሚጫወቱ አይደሉም። ለዚህ ነው በጣም በልጠናቸው ልንጫወት የቻልነው። በመልሱም ጨዋታ ይህንኑ አጨዋወታችንን የበለጠ አዳብረን በመግባት ጥሩ ውጤት እንደምናመጣ እርግጠኛ ነኝ። የእሁዱ ውጤት ለቡድናችን ትልቅ ሞራል ነው የሰጠው» ብሎናል።</p>

<p>በረዥም ኳስ የሚጫወተው የኡጋንዳው ቡድን ይህ ነው የሚባል አደገኛ ሙከራ ሳያደርግ ነው ጨዋታው የተጠናቀቀው የቡድኑ ተጫዋቾች ጥሩ የኳስ ችሎታ ያላቸው ተጫዋቾችን ያካተተ ቡድን ነው። ከእነዚህ መሐል 10 ቁጥር ለብሶ መሀል ላይ የሚጫወተውና ለአገሩ ብ/ቡድን የሚጫወተውን አነጋግረነው ነበር ስለዕለቱ ጨዋታ ጠይቀነው «ቡድናችሁ በልጦን ነው የተጫወተው አሸንፎ መውጣት ይገባዋል እንደነበረው የጨዋታ ብልጫ ግን ማግባት የነበረበትን ያህል ግብ አላገባም። የተሸነፍነው በጠባብ ጐል ነው። ሽንፈቱ ተስፋ የሚያስቆርጥ አይደለም። ስለሆነም በመልሱ ጨዋታ ወደተከታዩ ዙር ለማለፍ ያለን ዕድል እኩል ነው። እኛ በዕለቱ አንድ ጐል አግብተን ቢሆን በመልሱ ግጥሚያ አሸንፈናችሁ እንደምንወጣ በእርግጠኝነት መናገር እችል ነበር። አሁንም ቢሆን ቡድናችሁ ግብ በማስቆጠሩ በኩል ደካማ ስለሆነ እኛ አሸንፈነው ወደተከታዩ ዙር እናልፋለን» ሲል አጠር ያለ አስተያየቱን አጠቃሏል።</p>

<p>ትናንት ምሽት ቅዱስ ጊዮርጊስ ከብሩንዲው ቪታሎ ጋር ባደረገው ግጥሚያ ከዕረፍት በፊት ባስቆጠረው አንድ ግብ ሲመራ ቆይቶ ከረፍት መልስ በተቆጠረበት ሁለት ግብ ሁለት ለአንድ ተሸንፏል። ጊዮርጊስ በትናንቱ ምሽት ግጥሚያ በሁሉም መልኩ በተጋጣሚው ቪታሎ ተበልጦ ነው የተሸነፈው። የቪታሎ ተጫዋቾች በኳስ ቴክኒክና ታክቲክ ከጊዮርጊስ ተጫዋቾች ልቀው በመገኘታቸው ጊዮርጊስን ለማሸነፍ አልተቸገሩም። የቪታሎ ተጫዋቾች ያገኙትን ውጤት አስጠብቀው ለመውጣት ሲሉ እንጂ ከሁለት ግብ በላይ አስቆጥረው ማሸነፍ ይችሉ ነበር።</p>

<p>ቪታሎ በ35ኛው ደቂቃ አንድ ተጨዋች በቀይ ካርድ ስለወጣበት ቀሪውን የጨዋታ ክፍለ ጊዜ የጨረሰው በ10 ልጅ ነው። ያም ሆኖ ግን ጊዮርጊሶች በነበራቸው የተጫዋች ብልጫ ተጠቅመው ግብ ሊያስቆጥሩ አልቻሉም። የቪታሎ ተጫዋቾች ትናንት ምሽት ካደረጉት እንቅስቃሴ መረዳት የሚቻለው በመልሱ ጨዋታ ጊዮርጊስን በቀላሉ እንደሚያሸንፉት ነው።</p>


<p class="align-center"><a href="/Gazettas/Kantona/info/Kantona.sera.html">ከካንቶና መጋቢት 12 ቀን 1992</a></p>

</body>
</html>	
