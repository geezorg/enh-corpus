<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔራዊ ሊግ ውድድር ተጀመረ ቡና አይሆኑ ሽንፈት ቀመሰ፣ መብራት የአምናውን ደገመ፣ የሙገር ኃያልነት እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የብሔራዊ ሊግ ውድድር ተጀመረ ቡና አይሆኑ ሽንፈት ቀመሰ፣ መብራት የአምናውን ደገመ፣ የሙገር ኃያልነት እንደቀጠለ ነው</h2>


<p>በ10 ቡድኖች መካከል የሚካሄደው የ1991 ዓ.ም የኢትዮጵያ ብሔራዊ ሊግ ውድድር ባለፈው እሁድ በተለያዩ ቦታዎች ተጀመረ። ይኸው የ1991 የብሔራዊ ሊግ ውድድር ባለፈው እሁድ በተጀመረበት እለት አ/አ ስታዲየም ሜዳ ላይ በተደረጉት ሁለት ጨዋታዎች መብራት በገዛ ሜዳው በባቡር 3ለ2 ሲሸነፍ ሁለቱ የከተማው ንጉሶች የሆኑት ጊዮርጊስና ቡና ባደረጉት ጨዋታ ደግሞ ጊዮርጊስ ቡናን 4ለ1 በሆነ ሰፊ ውጤት አይቀጡ ቅጣት ሲቀጣ መድንን አሰላ ላይ ወስዶ ሙገር 2ለ1 አዋሳ ከነማ ኮምቦልቻ ጨርቃ ጨርቅን 1ለ0 ድሬዳዋ ጨርቃ ጨርቅ ጉናን አሸንፏል።</p>

<p>አ/አ ላይ የተደረጉት ሁለት ጨዋታዎች በእለቱ በስታዲዮም የተገኘውን ተመልካች ሙሉ ለሙሉ አርክቶታል ብሎ ማለት ባይቻልም በሁለቱም ጨዋታዎች ከእረፍት መልስ የተደረጉ እንቅስቃሴዎች ተመልካቹን አስደስቷል ማለት ይቻላል።</p>

<p>መብራት አምና የሱፐር ሊጉን የመክፈቻ ጨዋታ ከአዋሳ ከነማ ጋር ባደረገበት ወቅት የተሸነፈው 3ለ2 ነበር። ዘንድሮም በመክፈቻው ጨዋታ በባቡር 3ለ2 ለመሸነፍ ችሏል።</p>

<p>ባለፈው እሁድ በከፍተኛ ጉጉት ይጠበቅ የነበረው የጊዮርጊስና የቡና ጨዋታ ነበር። ሁለቱ ቡድኖች በቅርቡ ተገናኝተው ጊዮርጊስ 1ለ0 በማሸነፉ ዛሬስ ማን ያሸንፋል የሚለውን ለማየት ተመልካች ጨዋታውን በጉጉት ነበር የጠበቀው። የሁለቱ ቡድኖች ጨዋታ ብዙውን ጊዜ በመፈራራት ላይ የተመሰረተ ስለሆነ የተጠበቀውን ያህል አይሆንም። ባለፈው እሁድም በመጀመሪያው የጨዋታ ክፍለ ጊዜ የታየው ይኸው ነበር። የቡና ተጫዋቾች በአብዛኛው ጊዜ ይጫወቱ የነበረው ኦፍሳይድ ሲስተምን ስለነበር አብዛኛው የጨዋታ ክፍለ ጊዜ የተጠናቀቀው ኳስ ከእንቅስቃሴ ውጪ እንደሆነ ነበር። ይሁንና ከእረፍት መልስ ጊዮርጊስ ኳሱን በደንብ ተቆጣጥሮ በመጫወቱና ወደ ተጋጣሚ ግብ ክልል በመሄድ የተሻለ ሆኖ በመገኘቱ በጠቅላላው አራት ግቦችን አስቆጥሮ አንድ ተቆጥሮበት 4ለ1 በሆነ ውጤት አሸንፎ ለመውጣት ችሏል።</p>

<p>ጊዮርጊስ በዕለቱ በሁሉም መልኩ ከቡና ተሽሎ እንደመታየቱ መጠን አሸንፎ መውጣቱ ተገቢ ነበር። በአንፃሩ የቡና ተጫዋቾች ደክመው መታየታቸው የቡድኑ የወደፊት ብቃቱ አጠያያቂ እንዲሆን አድርገውታል። ተጫዋቾቹ በተለይ በአካል ብቃት በኩል ከፍተኛ ችግር እንዳለባቸው ታይቷል።</p>


<p class="align-center"><a href="/Gazettas/Kantona/info/Kantona.sera.html">ከካንቶና ጥቅምት 17 ቀን 1991</a></p>

</body>
</html>	
