<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ቡናና ቅ/ጊዮርጊስ ከጥሎ ማለፉ ውድድር ተሸንፈው ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ቡናና ቅ/ጊዮርጊስ ከጥሎ ማለፉ ውድድር ተሸንፈው ወጡ</h1>


<p>በኢትዮጵያ ጥሎ ማለፍ ውድድር ትናንት በተደረጉ ግጥሚያዎች ብርሃንና ሰላም ኢትዮጵያ ቡናን 3ለ1፣ ትራንስ ኢትዮጵያ ቅ/ጊዮርጊስን 11ለ10 /በፍፁም ቅጣት ምት/ አሸንፈዋል።</p>

<p>አዲስ አበባ ስታድየም ላይ በተደረገው የትራንስና ቅዱስ ጊዮርጊስ ግጥሚያ ውድድሩ በተጀመረ በ18ኛው ሴከንድ ለቅ/ጊዮርጊስ ፍቃዱ በላይ ሲያስቆጥር በ21ኛው ደቂቃ ቴዎድሮስ (ቦካንዴ) ያቀበለውን ስንታየሁ ጌታቸው (ቆጬ) ከመረብ አሳርፎ ቡድኑን 2ለ0 እንዲመራ አስችሎታል። ትርንሶች በበኩላቸው እርስ በርስ በመናበብ ባካሄዱት ጨዋታ በ23ኛው ደቂቃ ላይ በጸጋዬ ግርማ የመጀመሪያውን ግብ አግብተዋል።</p>

<p>ጨዋታው የመሸናነፍ እልህ የተቀላቀለበትና ደማቅ ነበር። የትራንሱ ጣሰው በክንፍ በኩል ጥሩ ጥሩ ኳሶችን በማቀበል ከፍተኛ አስተዋፅአ አበርክቷል። ጨዋታው እየተሟሟቀ ሄዶ በ42ተኛው ደቂቃ የቅ/ጊዮርጊሱ ስንታየሁ ጌታቸው ለቡድኑ 3ተኛዋን ለራሱ ደግሞ 2ተኛውን ግብ ከመረብ አሳርፏል።</p>

<p>የመጀመሪያውን ግማሽ ተበልጠው ላለመውጣት ከፍተኛ እንቅስቃሴ ሲያደርጉ የነበሩት ትራንሶች 3ተኛዋን ግብ በስንታየው ጌታቸው ከተቆጠረችባቸው በኋላ አንድ ደቂቃ ባልሞላ ጊዜ ውስጥ ተቀባብለው ወደ ግብ ክልል በመዝለቅ በ11 ቁጥሩ በኤፍሬም ዘርኡ አማካኝነት 2ተኛዋን ግብ አስቆጥረው የመጀመሪያው አርባ አምስት ተጠናቋል።</p>

<p>ከረፍት መልስ 3ለ2 በ73ኛው ደቂቃ የትራንሱ ብርሃነ ሶስተኛውን ግብ ከመረብ በማሳረፍ አቻ አድርጓቸዋል። በመቀጠል የትራሱ ኃይሌ (ቲጋና) አራተኛውን ግብ ቅ/ጊዮርጊስ መረብ ላይ በመዶሉ ትራንስ 4ለ3 በሆነ ውጤት መሪነቱን ተቀዳጀ። ቅ/ጊዮርጊስ በበኩሉ ፋሲል ተካልኝን ቀይሮ በገባው በአሸናፊ ሲሳይ አማካኝነት በ75ተኛው ደቂቃ ላይ አቻ የምታደርጋቸውን ግብ አግኝቷል።</p>

<p>ለቅ/ጊዮርጊስ ስንታየሁ ጌታቸው፣ ፍቃዱ በላይና ሙሉአለም ረጋሳ ወደ ግብ ክልል በመዝለቅ ያደረጉአቸው ሙከራዎች በበረኛው ከሽፈዋል። በቁጥር ከሶስት የማይበልጡ ኳሶችም በግቡ አናት ላይ በመውጣት ግብ ሳይሆኑ ቀርተዋል። ትራንስ ከፍተኛ የህዝብ ድጋፍን ጭምር በማግኘቱ ከቅ/ጊዮርጊስ ጋር በጨዋታ 4ለ4 በሆነ አቻ ውጤት ተለያይቷል።</p>

<p>አሸናፊውን ለመለየት በተሰጠ የፍጹም ቅጣት ምት ትራንስ 7ለ6 በሆነ ውጤት ረቷል። በመሆኑም ቅ/ጊዮርጊስ በትራንስ 11ለ10 በሆነ ውጤት ተሸንፎ ከጥሎ ማለፍ ውድድሩ ውጪ ሆኗል።በሌላ ጨዋታ ብርሃንና ሰላም ያልታሰበ ድል በኢትዮጵያ ቡና ላይ ተቀዳጅቷል፦ 3ለ1።</p>

<p>የግብ ማግባቱን ቅድሚያ የወሰዱት ኢትዮ-ቡናዎች በሚኪኤል ዋለልኝ አማካኝነት ነበር። ሚካኤል የቡድኑ ኮከብ ጎል አግቢ ነው። ከአራት ደቂቃ በኋላ በ24ተኛው ደቂቃ ላይ አበበ ጌታቸው ለብርሀንና ሰላም አቻ የምታደርገውን የመጀመሪያ ግብ ከአስቆጠረ በኋላ የጨዋታውን ሚዛን ወደ ብርሐንና ሰላሞች አድልቷል። ከዚህም ግብ መቆጠር በኋላ ብርሃንና ሰላሞች በተደጋጋሚ የቡናዎችን በር ፈትሸዋል። በ48ተኛው ደቂቃ ሙሉቀን ዮሐንስ ሁለተኛውን በጥሩ ሁኔታ አስቆጥሯል። ሶስተኛውንና የማሸነፊያውን ጎል በ64ተኛው ደቂቃ ላይ ሄኖክ አበበ አስቆጥሮ ብርሃንና ሰላም ኢትዮጵያ ቡናን ከጥሎ ማለፍ ዋንጫ ውጪ አድርጎታል። ውድድሮቹ ዛሬ እና ነገ በአዲስ አበባ ስቴዲየም ቀጥለው እንደሚካሄዱ ታውቋል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት ጥር 27 ቀን 1994</a></p>

</body>
</html>	














