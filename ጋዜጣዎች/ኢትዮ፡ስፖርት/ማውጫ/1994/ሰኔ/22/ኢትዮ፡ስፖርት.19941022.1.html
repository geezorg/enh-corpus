<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፌዴሬሽኑ ከዩጐዝላቪያዊ አሠልጣኝ ጋር ከስምምነት ላይ ሳይደርስ ቀረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፌዴሬሽኑ ከዩጐዝላቪያዊ አሠልጣኝ ጋር ከስምምነት ላይ ሳይደርስ ቀረ</h2>


<p>ለኢትዮጵያ ብ/ቡድን በሼኽ መሐመድ ሁሴን አልአሙዲን እገዛ በትውልዱ ዩጐዝላቪያዊ በዜግነቱ አሜሪካዊ አሠልጣኝ ለማምጣት የተደረገው ጥረትሳይሳካ ቀርቶአል። አሠልጣኙ ከፌዴሬሽኑ ኃላፊዎች ጋር ግንኙነት በማድረግ በመጨረሻ ስምምነት ላይ ለመድረስና ውለታ ለመዋዋል ለኢንተርቪው አዲስ አበባ መጥተው ቆይታ ያደረጉ ቢሆንም በውይይታቸው ላይ በውለታቸው ውስጥ እንዲካተትላቸው ያቀረቧቸው ጥያቄዎች ተቀባይነት ማግኘት ስለአልቻሉ ስምምነት ላይ ሊደርሱ አለመቻሉን የኢ.ፋ.ፌ ጽ/ቤት ኃላፊ አቶ ይስሐቅ ታፈረ በሰጡት መግለጫ ላይ ለመረዳት ችለናል።</p>

<p>የኢ.ፋ.ፌ ቀደም ሲል የሰባት አሠልጣኞች የትምህርት መረጃዎችና ካሪሉለም ቪቴ (ችቭ) ከአውሮፓ ከሚገኙ አሠልጣኞች ካሰባሰበ በኋላ ሦስት አሠልጣኞችን ለመጨረሻ ምርጫ ቀርበው በእጩነት አስቀምጦ ነበር። ከእነዚህም መካከል አንዱ ዩጐዝላቪያዊው አሠልጣኝ ነበሩ። በሁለተኛና በሦስተኛነት በእጩነት የተቀመጡት ሁለቱም ጀርመናዊያን ናቸው። ፌዴሬሽኑ ከሁለቱ አሠልጣኞች ጋር ግንኙነት ማድረጉን የቀጠለ ሲሆን ቴክኒክ ኮሚቴው በሚያቀርበው አጠቃላይ ሪፖርት ላይ በመመርኮዝ ከሁለቱ አንዱ በሚያቀርቡት የተሻለ ትምርህት መረጃና ልምድ ኃላፊነቱን ይረከባል ተብሎ ይጠበቃል። እንደ ፌዴሬሽኑ ጽ/ቤት ኃላፊ አቶ ይስሐቅ አገላለፅ በቅርብ ወራት ውስጥ ከሁለቱ አንዱ ጀርመናዊ አሠልጣኝ መምጣት አይቀሬ መሆኑን ተረድተናል። ሁለቱ እጩ አሠልጣኞች ለኢንተርቪው ወደ አዲስ አበባ መምጣታቸው በግልፅ አልታወቀም። ከዚህ በተጨማሪ በትውልድ ዩጐዝላቪያዊ በዜግነት አሜሪካዊ አሠልጣኝ ጋር ከስምምነት ላይ ሊደረስበት ያልተቻለበት ምክንያት ምን እንደሆነ የጽ/ቤት ኃላፊው በግልፅ ሊያስረዱን አልፈቀዱም።</p>

<p>የኢትዮጵያ ብ/ቡድን ጳጉሜ ወር ውስጥ የመጀመሪያውን የአፍሪካ ዋንጫ ማጣሪያ ጨዋታ ከኒጀር ብ/ቡድን ጋር ያደርጋል። ብሔራዊ ቡድናችን ዝግጅት ማድረግ ከጀመረ ሰነባብቶአል። የኢትዮጵያ ብ/ቡድን የተደለደለው ከላይቤሪያ፣ ከጊኒና ከኒጀር ብ/ቡድኖች ጋር ነው። ምድቡ ቀላል ግምት የሚሰጠው ነው ባይባልም ከዚህ ቀደም ከሚገጥሙን ጠንካራ ምድብ የአሁኑ ለማለፍ የተሻለ አጋጣሚ የተገኘበት የምድብ ድልድል መሆኑ ይታመናል። በኢ.ፋ.ፌ ከውጪ ሀገር አሠልጣኝ ማምጣት እንዳለበት ከታመነ አሠልጣኙ ለዝግጅት ቀደም ብሎ እንዲደርስ አለመደረጉ አነጋጋሪ ሆኗል። በአሁን ወቅት ብሔራዊ ቡድናችንን በዋና አሠልጣኝነት እንዲያሠለጥን የተመረጠው አሰልጣኝ አሥራት ኃይሌ ባለፈው ማክሰኞ ወደ አሜሪካ ሄዷል። አሠልጣኝ አሥራት ለሁለት ወር ላላነሰ በአሜሪካ ቆይታ ያደርጋል ተብሎ ይጠበቃል። አሠልጣኝ አሥራት ከአሜሪካ እስኪመለስ ም/አሠልጣኙ ሰውነት ቢሻው ሙሉ ኃላፊነት ተረክቦ እንዲሠራ ተወስኗል።</p>

<p>የኢትዮጵያ ብ/ቡድን የመጀመሪያውን ጨዋታ ለማካሄድ ካለው ጥቂት ወራቶች አኳያ ከውጪ የሚመጣው አሠልጣኝ ለዝግጅት በቂ ጊዜ ኖሮት ጠንካራ ቡድን ለማዘጋጀት የፌዴሬሽኑ ባለሥልጣናት ቁርጥ ያለ ውሳኔ ወሳኝነት አለው። ጊዜ ማባከኑ ተገቢ መስሎ አልታየንም። ከውጪ ሀገር አሠልጣኝ ለማምጣት ፌዴሬሽኑ ውሳኔ ላይ መድረስ ካልቻለ አሁን በኃላፊነት ላይ ለተቀመጡት አሰልጣኞች ሙሉ ኃላፊነቱን ወስደው የሚሠሩበት ሁኔታ ቢፈጠርናማግኘት የሚገባቸውን ጥቅምና ጥቅማጥቅሞች ቢጠበቅላቸው መልካም ነው።አማራጩ ይህ ነው። ለኢትዮጵያ ብ/ቡድን የተመረጡ ተጫዋቾች በአሁኑ ወቅት ልምምዳቸውን በፍላጐትና በስሜት እየሠሩ መሆናቸውን አሠልጣኝ አሥራት ኃይሌ ወደ አሜሪካ ከመጓዙ በፊት አጫውቶናል።</p>

<p>ከዚሁ ዜና ሳንወጣ ከአንድ ወር በፊት በሴኡል ከተማ የተጀመረው የ17ኛው ዓለም ዋንጫ ከመጀመሩ በፊት የፊፋ ጠቅላላ ጉባዔና የፊፋ ፕሬዚዳንት ምርጫ መደረጉ ይታወቃል። በዚህ ስብሰባ ላይ ኢንጂነር ግዛው ተ/ማርያም የፌዴሬሽኑ ፕሬዚዳንት፣ ዶ/ር ኃይሌ አስናቀ የሥር አስኪያጅ ኮሚቴአባልና አቶ ይስሐቅ ታፈረ የጽ/ቤት ኃላፊ ወደ ደቡብ ኮሪያ ተጉዘዋል።የሦስቱ ኃላፊዎች ጉዞ ደንቡን ሥርዓቱን ተከትሎ የተፈፀመ ባለመሆኑ በስፖርት ቤተሰቡ ዘንድ አነጋጋሪ ሆኖ ቆይቶአል። በዚህ ጉዞ ውስጥ መካተት የሚገባቸው የኢ.ፋ.ፌ ዋና ፀሐፊ አቶ ነጋ ልኩ አፈወርቅ መሆን ነበረባቸው። ደንቡ የሚፈቅድላቸው አቶ ነጋ ልኩ መሄድ ሲገባቸው የሥራ አስፈፃሚ ኮሚቴ አባል የሆኑት ዶ/ር ኃይሌ አስናቀ በዋና ፀሐፊው ምትክ መጓዝግራ ያጋባና አጠያያቂ መሆኑን ለጉዳዩ ቀረቤታ ያላቸው ወገኖች አስረድተውናል።</p>

<p>በነገራችን ላይ የኢ.ፋ.ፌ ሥራ አስኪያጅ ኮሚቴ አባል ሆነው የተመረጡት አቶ ሰለሞን አለምሰገድ የፌዴሬሽኑ አሠራርና አመራር በመቃወማቸው በተፈጠረ አለመግባባት በኢንጂነር ግዛው ተ/ማሪያም የቃል ውሳኔ አቶ ሰለሞን በኮሚቴው ውስጥ መቀጠል እንደማይችሉ ተነግሯቸዋል። አቶ ሰለሞን መታገዳቸውን የሚገልፅ ደብዳቤ አልደረሳቸውም። ከእሳቸው ጋር መሥራትእንደማይችሉ ውሳኔ ላይ የደረሱት ኮሚቴ አባላት ለማገድ መብት እንደሌላቸው ስለሚያውቁ የኮሚቴ አባላቱ በሚያደርጉት ስብሰባ ላይ አቶ ሰለሞን በስብሰባ ላይ ያልተገኙ በማለት በቃል ጉባዔ ላይ ሥማቸውን ማስፈራቸውን በመግለጽ መዘገባችን ይታወሳል። በጣት የሚቆጠሩ የፌዴሬሽኑ ሹማምንት በሙሉ ድምጽ በጠቅላላ ጉባዔ የተመረጡትን አቶ ሰለሞን አለምሰገድ መታገድ በተመለከተ በጠቅላላ ጉባዔ ጥያቄ ቢቀርብላቸው ከተጠያቂነት ለመዳን "እኛ አቶ ሰለሞንን አላሰናበትንም" የሚል የማጭበርበሪያ ዘዴ ለመጠቀም አስበው ነው። የዶ/ር ኃይሌ አስናቀን ወደ ደቡብ ኮሪያ ያለአግባብ ከደንብ ውጪ መሄድ በተመለከተና የአቶ ሰለሞን ጉዳዩን አስመልክተው ለኢ.ፉ.ፌ ጽ/ቤት ኃላፊ ለሆኑት ለአቶ ይስሐቅ ታፌ መግለጫ እንዲሰጡን ጠይቀናቸው "ይህን ጉዳይ በተመለከተ መልስ መስጠት የሚችሉት የኢ.ፉ.ፌ ፕሬዚዳንት ኢንጂነር ግዛው ተ/ማሪያም ናቸው። እኔ ይህን ጥያቄ መመለስ አልችልም" የሚል መልስ ሰጥተውናል። በወጣቶች ስፖርትና ባህል ሚኒስቴር የተጀመረው የተሃድሶና የመዋቅር ለውጥ ብዙ በሮች ማንኳኳቱ አይቀሬ ነው። ኢንጂነር ግዛው ተ/ማሪያም ከላይ በተጠቀሱት ጉዳዮች ላይ በግላቸው የወሰዱት እርምጃና ውሳኔ ካለ ከተጠያቂነት አይድኑም። በጋራ የወሰዱት ኃላፊነት የጐደለው ፈላጭ ቆራጭ ውሳኔ ከሆነ በጋራ የሚያስጠይቃቸው ይሆናል። እንደ ፒላጦስ ከደሙ ንፁህ ነኝ ለማለት ተፈልጐ ከሆነም ብዙም አያስኬድም። ሐምሌ ወር መጨረሻ ወይም ነሐሴ ወር ላይ የፈጥጫውን መጨረሻ ስለምናይ መጠበቁ ይመረጣል።</p>


<p class="align-center"><a href="/Gazettas/EthiopSport/info/EthioSport.sera.html">ከኢትዮ ስፖርት ሰኔ 22 ቀን 1994</a></p>

</body>
</html>	














