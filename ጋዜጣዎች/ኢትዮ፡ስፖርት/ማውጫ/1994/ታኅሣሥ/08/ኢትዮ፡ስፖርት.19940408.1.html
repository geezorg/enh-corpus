<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢትዮጵያ ጋር የተጫወተው የሩዋንዳው ዋናው ቡድን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከኢትዮጵያ ጋር የተጫወተው የሩዋንዳው ዋናው ቡድን ነው</h1>


<p>በ25ኛው የምስራቅና መካከለኛው አፍሪካ ዋንጫ ውድድር ከኢትዮጵያ ጋር የተጫወተው የሩዋንዳ «ለ» ቡድን የሐገሪቱ ዋናው ብሔራዊ ቡድን እንደነበር ከሩዋንዳ ያገኘነው መረጃ አመልክቷል። ለቡድኑ አቻ ያደረጋቸውን ግብ ከዕረፍት መልስ ያስመዘገበው ተጨዋች ጨምሮ የሃገሪቱ ታዋቂ ተጫዋቾች ስብስብ እንደሆነ የተገለጸ ሲሆን አንዳንድ የዚህ ውድድር አዘጋጅ የሚሆኑ አገሮች ተጋጣሚዎቻቸውን ለማዘናጋት ሲሉ ዋናውን ቡድን እንደሁለተኛ ቡድን ለማስመሰል የሚያስመዘግቡ መሆናቸው ታውቋል።</p>

<p>በስፍራው የሚገኙት የሴካፋ ስራ አስፈፃሚ ኮሚቴ አባላት የሆኑ ኢትዮጵያውያን ይህን መሰሉን የማዘናጋት ተግባር የኢትዮጵያ ብሔራዊ ቡድን ጨዋታውን ከማድረጉ በፊት መረጃ ደርሷቸው እንደነበርና ቡድኑ አስፈላጊውን ጥንቃቄ አድርጐ ወደ ሜዳ እንዲገባ መደረጉን ለኢትዮ ስፖርት ገልፀዋል። ይህም ቢሆን የቡድኑ አጨዋወት በቀጥታ ስርጭት ላይ ለመከታተል እንደተቻለው በኢትዮጵያ ብሔራዊ ቡድን ላይ ያሳየው የጨዋታ የበላይነት ነበር ለማለት የሚያስደፍር አይደለም። የሩዋንዳ ብሔራዊ ቡድን የጐላም ባይሆን በጨዋታ በተለይም ከዕረፍት በፊት ተበልጦ የነበረ ሲሆን በኢትዮጵያ ብሔራዊ ቡድን በኩል የታየው የጨዋታ እንቅስቃሴ እንደተጠበቀው ሆኖ አልተገኘም። የኢትዮጵያ ቡድን ከዕረፍት በፊት ከተጋጣሚው የተሻለ ቢንቀሳቀስም የሰመረ የቅንጅት እንቅስቃሴ ማድረግ አልቻለም። ቡድኑ በመጀመሪያ ጨዋታው ዛንዚባርን 5ለ0 በሆነ ውጤት በመርታቱ ከፍተኛ ግምት ሊያገኝ መቻሉ የሚታወቅ ነው። በቅዳሜ ዕለት ጨዋታው ቡድኑ የተጠበቀውን ያህል ሆኖ እንዳይገኝ ያደረጉት ጉልህ ድክመቶች የታዩ ሲሆን በተለይም በመሀል ክፍሉ ላይ የነበረው እንቅስቃሴ ተዳክሞ መገኘት ዋናው ችግር እንደነበር የሚታወስ ነው።</p>

<p>የቡድኑ አማካኝ ክፍል መዳከም የአጥቂ መስመር ተሰላፊዎች በተጋጣሚያቸው ግብ ክልል ጫና እንዳይፈጥሩ ምክንያት የሆናቸው ሲሆን በቡድኑ ቅንጅት ላይ ክፍተት ፈጥሯል። በዚህ ውድድር ለኢትዮጵያ ብሔራዊ ቡድን አስቀድሞ ግብ በማስቆጠር አድናቆት ያገኘው ባዩ ሙሉ ብቸኛዋን ግብ ካስመዘገባ በኋላ የኢትዮጵያ ብሔራዊ ቡድን ተጋጣሚውን በጨዋታ የበላይነት አሸንፎ ይወጣል የሚል ግምት አሳድሮ ነበር። ይሁንና በሩዋንዳ ቡድን ላይ የተደረጉ ጠንካራ አጥጋቢ የግብ ሙከራዎች ባለመታየተቸው የተጠበቀውን የጨዋታ የበላይነት በኢትዮጵያ ብሔራዊ ቡድን በኩል ማየት አልተቻለም።</p>

<p>የሩዋንዳው ብሔራዊ ቡድን በራሱ ሜዳና በደጋፊው ፊት የመጫወቱን ያህል ያሳየው ፉክክር እምብዛም ግምት ውስጥ የሚገባ ሆኖ አልተገኘም። የተጨዋቾቹ እንቅስቃሴ በኃይል አጨዋወት ላይ ያመዘነ ሲሆን ይህ አጨዋወታቸው ለኢትዮጵያ ተጨዋቾች የተመቸ አልሆነም።</p>

<p>የሩዋንዳ ቡድን ይህ አይነቱ እንቅስቃሴ የተጋጣሚን ቡድን የጨዋታ ስልት ማክሸፍና ማጨናገፍ ላይ የተመሰረተ ነበር።</p>

<p>በሩዋንዳ ብሔራዊ ቡድን ውስጥ ጐል አግቢውን ጨምሮ ከሃገራቸው ውጭ የሚጫወቱ ጥቂት ተጫዋቾች እንደነበሩ ለማወቅ ተችሏል።</p>

<p>ከዕረፍት በፊት የበላይነቱን በመጠኑም ቢሆን ያሳየው የኢትዮጵያ ብሔራዊ ቡድን በሁለተኛው አጋማሽ ላይ የሚታዩበትን ድክመቶች አስተካክሎ ይገባል ተብሎ ቢጠበቅም ከተጠበቀው በታች በተጋጣሚው ቡድን ተበልጦ በአቻ ውጤት ለመለያየት ተገዷል። ከዕረፍት መለስ ጨዋታው እንደተጀመረ ከማዕዘን አካባቢ የተሻማን ኳስ በመግጨት የሩዋንዳ ብሔራዊ ቡድን አቻ ለመለያየት የበቃበትን ግብ ማስመዝገቡ በኢትዮጵያ ተጨዋቾች ላይ ያሳደረው የስነ ልቦና ተፅዕኖ ሊኖር እንደሚችል ከቡድኑ አጨዋወት አንፃር ተገምቷል።</p>

<p>ይህም ሆኖ የኢትዮጵያ ብሔራዊ ቡድን ቀደም ሲል የወሰደውን የጨዋታ የበላይነት መልሶ ለመቆጣጠር የሚችልበትን ዕድል ቢያገኝም ተጠቃሚ መሆን አልቻለም። ባዩ ሙሉ ለራሱና ለቡድኑ ከመረብ ያሳረፋት ሁለተኛ ግብ ከጨዋታ ውጭ በመሆን ተጠቃሚ ሆኗል በሚል የተገኘው ግብ ሊሻር ችሏል። ይሁንና በጨዋታው እንቅስቃሴ ላይ ባዮ ከጨዋታ ውጭ አቋቋም ላይ እንዳልነበር የታየ አጋጣሚ ነው። ጅቡቲያዊው የመሀል ዳኛ በረዳት ዳኛው አማካኝነት ግቡን መሻራቸው የሚታወቅ ነው። ከቢልጅየም መጥቶ ብሔራዊ ቡድኑን የተቀላቀለው ባዩ ሙሉ በሁለቱ ቀናት ጨዋታዎች አንድ አንድ ጎል ከማግባቱ በላይ ጥሩ እየተንቀሳቀሰ ነው። ይህ በእንዲህ እንዳለ ከስፍራው በደረሰን መረጃ መሰረት የኢትዮጵያ ብሔራዊ ቡድን ያስመዘገበው ሁለትኛ ግብ ትክክል እንደነበር መረጋገጡ ታውቋል። ይህም ሁኔታ ውድድሩን ለመሩት ዳኞች ስህተት መሆኑ እንደተነገራቸው ለማወቅ ተችሏል።</p>

<p>የኢትዮጵያ ብሔራዊ ቡድን ከዕረፍት መልስ የወሰደው የተጨዋች ለውጥ በመጠኑ ትክክል እንደነበር ቢታመንም በተለይም ከፍተኛ ድክመት የተንፀባረቀበትን የመሀል ክፍል ለማስተካከል የተወሰደ ጥረት አለመኖሩ ለቡድኑ ውጤታማ አለመሆን የመጀመሪያ ተጠቃሽ ምክንያት ሆኗል። በአጥቂ መስመር ላይ የተደረገው የተጨዋች ለውጥ ትክክል እንደሆነ ቢታመንበትም በተለይም ማሞ ዓለም ሻንቆን ቀይሮ የገባው ዘካሪያስ ተፈራ እዚህ አዲስ አበባ ላይ እንዳሳየው ተሯሩጦ ኳስ የማስጣልና የማቀበልና የመቀበል ጥረት ብዙም ሊያሳይ አልቻለም። ይህም የጨረዋታው ሰዓት ከተገባደደ በኋላ ሊቀየር መቻሉ ነው የሚል አስተያየት እንዲሰነዘር አስችሏል።</p>

<p>በሌላ በኩል የተከላካይ ክፍሉ የተሻለ ብቃት ቢኖረውም አልፎ አልፎ በግብ አቅራቢያ ላይ ተከላካይ ተጨዋቾች የሚወስዱት ከመጠን ያለፈ በራስ የመተማመን እንቅስቃሴ ለችግር ሲያጋልጣቸው ታይቷል። በተደጋጋሚ ጊዜ ይህ አይነቱ አጨዋወት የታየ ሲሆን ለሚቀጥሉት ቀሪ ጨዋታዎች ላይ መታረም የሚጠበቅበት የተከላካይ ክፍሉ ደካማ ጐን ነው።</p>

<p>የኢትዮጵያ ብሔራዊ ቡድን በነገው ዕለው ለሩብ ፍፃሜ የሚጫወተው ከብሩንዲ አቻው ጋር ሲሆን ወደ ግማሽ ፍፃሜ ለማለፍና ከዚህም በላይ የዋንጫ ተሻሚ ይሆናል የሚለውን ግምት እውን ለማድረግ የሚጠብቀው ወሳኝ ጨዋታ ነው። ቡድኑ በተለይም ቅዳሜ ዕለት የታዩበትን ጉልህ ድክመቶች አርሞ መቅረብ ከቻለ የተሰጠውን የቅድሚያ ግምት ለማግኘት የሚከብደው አይሆንም።</p>



<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት ታህሣሥ 8 ቀን 1994</a></p>

</body>
</html>	














