<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅ/ጊዮርጊስ ሐሙስ ወደ ኡጋንዳ ይጓዛል ደጋፊዎች አብረው ይሄዳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቅ/ጊዮርጊስ ሐሙስ ወደ ኡጋንዳ ይጓዛል ደጋፊዎች አብረው ይሄዳሉ</h1>


<p>ቅ/ጊዮርጊስ ከካምፓላ ሲቲ ቡድን ጋር ላለበት የአፍሪካ ክለቦች ካፍ ካፕ መልስ ግጥሚያ 23 የልዑካን አባላትን በመያዝ ሐሙስ ጠዋት በሙሉ ሱፍ በማሸብረቅ ከጥቂት ደጋፊዎች ጋር ወደ ኡጋንዳ ይጓዛል።</p>

<p>ቅ/ጊዮርጊስ የፊታችን እሁድ ለሚያደርገው የካፍ ካፕ መልስ ግጥሚያ 18 ተጨዋቾች፣ ሁለት አሠልጣኝ፣ አንድ ወጌሻ፣ አንድ የቡድን መሪና አንድ ከፍተኛ የቡድን ባለስልጣን በድምሩ 23 የልዑካን አባላትን በመያዝ ሐሙስ ጠዋት ረፋዱ ላይ እንደሚጓዝ የክለቡ ጽ/ቤት ኃላፊ ገልፀውልናል።ቅ/ጊዮርጊስ እሁድ የሚያደርገው የመልስ ግጥሚያ ላይ በመገኘት ቡድናቸውን ለማበረታታት ከ10-15 የሚደርሱ የክለቡ ደጋፊዎች በራሳቸው ወጪ ግጥሚያውን በስፍራው ተገኝተው ለመመልከት አንዳንድ ቅድመ ሁኔታዎችን ማጠናቀቃቸው ታውቋል። ወደ ካምፓላ ከሚጓዙት የክለቡ ደጋፊዎች በተጨማሪ የክለቡ ስራ አስኪያጅ አቶ ሰለሞን በቀለ፣ የህዝብ ግንኙነት ክፍል ኃላፊ አቶ ዳዊት አስፋው፣ የቴክኒክ ክፍሉ አባል አቶ ኤፍሬም ግዛቸውና ሌሎች ለመሄድ መወሰናቸው ታውቋል።</p>

<p>ደጋፊዎቹና የክለቡ የተለያየ ንዑሳን ኮሚቴ አባላት በውሳኔያቸው ፀንተው ወደ ዑጋንዳ ከተጓዙ በኢትዮጵያ እግር ኳስ ታሪክ የመጀመሪያዎቹ ሊሆኑ ሳይችሉ እንደማይቀር ይገመታል። የሚወዱትን ቡድን ለመደገፍ ከቡድኑ ጋር ከሃገር ውጪ አብሮ መጓዝ በውጪ ክለቦች እንጂ በኢትዮጵያ የተለመደና የተተገበረ አይደለም። በክለብ ቀርቶ በሃገር ደረጃ ቡድን ለመደገፍ የሄደ ስለመኖሩ እስከ ዛሬ በተጨባጭ መረጃ ተደግፎ የቀረበ የለም። ስለዚህ የቅ/ጊዮርጊስ ደጋፊዎችና የኮሚቴ አባላት ከሄዱ የመጀመሪያዎቹ ይሆናሉ ማለት ነው።</p>

<p>የቅ/ጊዮርጊስ ደጋፊዎችና የኮሚቴ አባላት ወደ ዑጋንዳ የሚጓዙ ከሆነ ከሆቴልና ልዩ ልዩ ወጪዎች ውጪ ለትራንስፖርት ብቻ ለደርሶ መልስ አምስት ሺህ ብር እንደሚያወጡ ታውቋል።</p>

<p>23 የልዑካን አባላትን ላቀፈው የቅ/ጊዮርጊስ ቡድን ክለቡ በነፍስ ወከፍ ከአንድ ሺ ብር በላይ ወጪ በማውጣት አንድ ወጥ ሙሉ ሱፍ ያሰፋላቸው በመሆኑ ቡድኑ ሐውስ ጠዋት ወደ ኡጋንዳ የሚጓዘው አሸብርቆ ነው። ክለቡ በየዓመቱ እንዲህ አይነት ኢንተርናሽናል ውድድር ሲኖርበት ለቡድኑ አባላት የሙሉ ሱፍ ልብስ ያሰፋል።</p>

<p>ቅ/ጊዮርጊስ የፊታችን እሁድ በሚያደርገው የመልስ ግጥሚያ ማሸነፍና አቻ መለያየት አሊያም ግብ አግብቶ በአንድ ግብ ልዩነት መሸነፍ ወደ ተከታዩ ዙር እንዲያልፍ የሚያስችለው በመሆኑ ዕድሉ የሰፋ ነው። በአንጻሩ ተጋጣሚው የካምፓላ ሲቲ ቡድን ለማለፍ ለሁለት ግብ ልዩነት ማሸነፍአለበት። የዚህ ጨዋታ አሸናፊ ቀጣይ ጨዋታውን ከቱኒዚያና ሱዳን ቡድኖች አሸናፊ ጋር እንደሚያደርግ ካፍ ያወጣው የውድድር መርሃ ግብር ያስረዳል</p>


<p class="align-center"><a href="/Gazettas/EthioSport/info/EthioSport.sera.html">ከኢንተር ስፖርት መጋቢት 10 ቀን 1994</a></p>

</body>
</html>	














