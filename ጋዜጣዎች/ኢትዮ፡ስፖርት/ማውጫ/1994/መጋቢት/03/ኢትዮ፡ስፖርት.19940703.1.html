<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በበርሚንግሃሙ ውድድር ኃይሌ ገ/ስላሴና ተስፋዬ ጅፋር አንወዳደርም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በበርሚንግሃሙ ውድድር ኃይሌ ገ/ስላሴና ተስፋዬ ጅፋር አንወዳደርም አሉ</h2>


<p>ለ27ኛ ጊዜ የሚካሄደው የአለም አገር አቋራጭ የሩጫ ውድድር ከሁለት ሣምንት በኋላ በእንግሊዝ በርሚንግሃም ከተማ ይከናወናል። ውድድሩ በአራት ርቀቶች በሴትና ወንድ፣ አዋቂና ወጣቶች መካከል ይደረጋል። በዚህም መሠረት ኢትዮጵያ በሴት በአራት፣ በስድስት ስምንት ኪሎ ሜትር በወንዶች ከተጠቀሰው ርቀት በተጨማሪ በ12 ኪሎ ሜትር በየርቀቱ አምስት በድምሩ 40 አትሌቶችን ታካፍላለች። (15 ሴቶችን 25 ወንዶች) በዚሁ ውድድር ላይ የሚካፈሉት እነዚሁ 40 አትሌቶች የካቲት 19 ቀን በጃንሜዳ በተደረገው ኢንተርናሽናል የሃገር አቋራጭ ውድድር ውጤት መሠረት ተመርጠዋል። ዝግጅታቸውንም ካለፈው ቅዳሜ ጀምሮ በዶ/ር ወ/መስቀል ኮስትሬ ዋና አሠልጣኝነት በተጠናከረ ሁኔታ ጀምረዋል። ከአንድ ሣምንት በኋላም ዝግጅታቸውን በማጠናቀቅ ወደ ውድድሩ ስፍራ እንደሚጓዙ ታውቋል።</p>

<p>ሁለቱ አትሌቶች በቀናት ልዩነት ውስጥ ሁለት አድካሚና ፈታኝ ውድድሮችን ለማከናወን የሙያ ስነምግባሩም ሆነ አቅማቸው ስለማይፈቅድ ራሳቸውን ሊያገሉ እንደቻሉ ታውቋል። በአንጻሩ ደግም በጃንሜዳው የአገር አቋራጭ ውድድር ስድስተኛ በመውጣት ማጣሪያውን ሳያልፉ የቀሩት አትሌት ሚሊዮን ወልዴና ፊጣ ባይሳ በውድድሩ ላይ እንዲሳተፉ ተፈቅዶላቸዋል። ሁለቱ አትሌቶች በውድድሩ ላይ ለመሳተፍ ያቀረቡት ጥያቄ መጀመሪያ ተቀባይነት ሳያገኝ ቀርቶ የነበረ ቢሆንም በመጨረሻ ሰዓት ግን አትሌት ኃይሌ ገ/ስላሴና ተስፋዬ ጅፋር ከውድድሩ ራሳቸውን በማግለላቸው ባለፈው ቅዳሜ የአትሌቲክስ ፌዴሬሽን ስራ አስኪያጅ ኮሚቴ እንዲወዳደሩ ፈቅዶላቸዋል። ሁለቱ አትሌቶች ተወዳዳሪ ሆነው ባይሄዱ ኖሮ በራሳቸው ወጪ ውድድሩን ለመመልከት ለመጓዝ ወስነው እንደነበር ታውቋል።</p>

<p>በዓለም ሃገር አቋራጭ ውድድር ኢትዮጵያን በመወከል የሚካፈሉትን አትሌቶች ለመምረጥ ይረዳ ዘንድ ታስቦ የካቲት 19 ቀን በጃንሜዳ በተካሄደው የአገር አቋራጭ ውድድር ተሳትፈው ማጣሪያውን ካለፉት አትሌቶች መካከል ሃይሌ ገ/ስላሴና ተስፋዬ ጅፋር በውድድሩ ላይ እንደማይካፈሉ አስታውቀዋል። ሁለቱ አትሌቶች በውድድሩ ላይ አንካፈልም ያሉት ከዓለምአቋራጭ ውድድር ፍጻሜ ቀናት በኋላ በታላቁ የለንደን ማራቶን ላይ ስለሚካፈሉ ነው።</p>

<p>እጅግ በጣም አድካሚ እንደሆነ በሚነገርለት በዚህ የዓለም አገር አቋራጭ የሩጫ ውድድር በየርቀቱ አሸናፊ ለሚሆኑ አትሌቶች ከፍተኛ የሆነ የገንዘብ ሽልማት እንደሚሰጥ ታውቋል። ባለፈው ዓመት ጀግናዋ አትሌት ደራርቱ ቱሉ በስምንት ኪሎ ሜትር አሸናፊ በመሆንዋ 40ሺህ ዶላር ተሸልማለች። ይህ የገንዘብ ሽልማት መጠን ዘንድሮ ይጨምር አይጨምር በይፋ የሚታወቅ ነገር የለም። በዓለም አገር አቋራጭ ውድድር እንዲህ ዓይነት ከፍተኛ ሽልማት መሰጠት የጀመረው በቅርቡ ነው።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት መጋቢት 3 ቀን 1994</a></p>

</body>
</html>	














