<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ቡና ትናንት በአሠልጣኞቹ ላይ ያሳለፈውን የዕገዳ ውሳኔ ዛሬ ሊያነሳ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ቡና ትናንት በአሠልጣኞቹ ላይ ያሳለፈውን የዕገዳ ውሳኔ ዛሬ ሊያነሳ ነው</h1>


<p>የኢትዮጵያ ቡና ስፖርት ክለብ ከጊዜ ወደ ጊዜ እያሽቆለቆለ በመጣው የቡድኑ ውጤት ሳቢያ የተነሳውን ከፍተኛ የደጋፊ ቁጣ ለማብረድ ሲል በቡድኑ ዋና አሠልጣኝ ስዩም አባተና በረዳቱ ንጉሴ ገብሬ ላይ በትናንትናውዕለት በይፋ ያስታወቀውን የዕገዳ ውሳኔ በዛሬው ዕለት በሚያደርገው አስቸኳይ ስብሰባ እንደሚያነሳ ለማወቅ ተቻለ።</p>

<p>የቡና ስፖርት ክለብ እያሽቆለቆለ ለመጣው የቡድኑ ውጤት ሁለቱን አሠልጣኞች ተጠያቂ በማድረግ ላልተወሰነ ጊዜ ያለ ስራና ደመወዝ ታግደው እንዲቆዩ መወሰኑን በትናንትናው ዕለት በይፋ አስታውቋል። ስፖርት ክለቡ በተለይም በአሠልጣኞቹ ላይ ይሄን የዕገዳ ውሳኔ ያሳለፈው ከጊዜ ወደ ጊዜ በደጋፊው ዘንድ በአሠልጣኞቹ ላይ እያቀረበ ያለውን ተቃውሞና ከፍተኛ ቁጣ ለማብረድ በማሰብ እንደሆነ ከደረሰን ዘገባ ለመረዳት ተችሏል። የቡድኑ ደጋፊ በተለይም ባለፈው ቅዳሜ ቡድኑ ከኒያላ ጋር አቻ ከተለያየበት ጨዋታ በኋላ እና በማግስቱ ጠዋት በቡድኑ ወቅታዊ ሁኔታ ላይ ለመነጋገር ሜክሲኮ በሚገኘው የቡናና ሻይ ባለስልጣን መ/ቤት የስብሰባ አዳራሽ በተጠራው የደጋፊ ስብሰባ አሠልጣኞቹ እንዲሰናበቱ በሙሉ ድምፅ ጠይቋል። ደጋፊው አሰልጣኞቹ በአስቸኳይ የማይነሱ ከሆነም የራሱን እርምጃ እንደሚወስድ አስታውቋል። በመሆኑም ክለቡ ይሄንን የደጋፊ ቁጣለማብረድ ሲል አሠልጣኞቹን ከትናንት ጠዋት ጀምሮ ያገደ መሆኑን በይፋ አስታውቋል። አለአሠልጣኞቹም የዕገዳውን ደብዳቤ ክለቡ ጽ/ቤት በመቅረብ ተቀብለዋል። በዚህም ወቅት አሠልጣኞቹ "የቤተሰብ ኃላፊዎች ነን እንዴት ዝም ብለን እንታገዳለን ጥፋታችን ሊነገረን ይገባል ማንም ተነስቶ ይባረሩና ይነሱ ስላለ መታገድ የለብንም" ሲሉ ጠይቀዋል።</p>

<p>የቡና ክለብ የሁለቱን አሠልጣኞች ዕገዳ በተመለከተም ትናንት ጠዋት ተጨዋቾቹን በመሰብሰብ ያስታወቀ ሲሆን ቀሪውን ስድስት ጨዋታው ቡድኑን ካሳዬ አራጌና ደረጀ ሃይሉ እንደአሰልጣኝ፣ መሐመድ ኢብራሂም (ኪንግ) እና ዓሊ ረዲ እንደ አማካሪ በመሆን እያስተባበሩ እንዲመሩ ኃላፊነት ተሰጥቷቸዋል። አራቱ ተጨዋቾች ትናንት ጠዋት በቀሪዎቹ የቡድኑ ተጨዋቾች ምርጫ መሠረት ኃላፊነቱ ሊሰጣቸው እንደቻለ ታውቋል።</p>

<p>ትናንት ማምሻውን ዘግይቶ በደረሰን ዜና የቡና ስፖርት ክለብ በአሰልጣኞቹ ላይ የጣለውን የዕገዳ ውሳኔ በመሻር አዲስ ተለዋጭ ውሳኔ በዛሬው ዕለት አስቸኳይ ስብሰባ በማድረግ ሊወስን መሆኑን ለማወቅ ችለናል።</p>

<p>የቡና ክለብ የዕገዳ ውሳኔውን በሌላ ተለዋጭ ውሳኔ ለመቀየር የተገደደው ትናንት ከቀትር በኋላ አዲስ የሾማቸውን አሰልጣኞቹ ለማስመዝገብ ምን ማድረግና ማሟላት እንዳለበት ወደ ፌዴሬሽን ደውሎ በጠየቀበት ወቅት በአሰልጣኞቹ ላይ የመጨረሻ ውሳኔ ሳይሰጥ አዲስ ማስመዝገብ እንደማይችል ስለተገለፀለት ነው። ክለቡ በአሠልጣኞቹ ላይ የጣለው የዕገዳ ውሳኔ ከህግና ደንብ አንጻር ተገቢ እንዳልሆነና ማገድ እንደማይችል ከፌዴሬሽኑ ተገልጾለታል።</p>

<p>በኢትዮጵያ እግር ኳስ ፌዴሬሽን መተዳደሪያ ደንብ መሠረት አንድ ክለብ ከአሰልጣኝ ሆነ ተጨዋች ጋር ህጋዊ ውል ከፈፀመ በኋላ ያለደመወዝ ማገድ ወይም ማሰናበት አይችልም። ነገር ግን ክለቡ ከእገዳው ወይም ስንብቱ በፊት መጀመሪያ የቃል ቀጥሎም የጽሁፍ ማስጠንቀቂያ ከሰጠ እገዳው ተቀባይነት ይኖረዋል። ክለቡ የዚህን ተጻራሪ ድርጊት ፈፅሞ ከተገኘ ውሉን እንዳቋረጥ ተደርጐ ውል ለተቋረጠበት አሠልጣኝ ወይም ተጨዋች የውል ማፍረሻ ካሳ እንዲከፍል ይደረጋል። በዚህ ህግ መሠረት በ1992 ዓ.ም አሠልጣኝ መኩሪያ አሽብር የቡና ክለብን በደጋፊ ከፍተኛ ተቃውሞ ውሉሳይጠናቀቅ በላዩ ላይ አሠልጣኝ ስዩም አባተን በመቅጠሩ መኩሪያ በመሠረተው ክስ መሠረት ፌዴሬሽኑ ክለቡ የውል ማፍረሻ ለመኩሪያ 10 ሺህ ብር እንዲከፍል ወስኗል። ይሁንና ግን በመጨረሻ አሠልጣኝ መኩሪያ አሸብር ጉዳዮን በስምምነት ለመጨረስ በመወሰን ስድስት ሺ ብር ብቻ ወስዷል።</p>

<p>በዚህም መሰረት አሁን እንዲታገዱ የተደረጉት ሁለቱ አሠልጣኞች ከፌዴሬሽኑ ህግና ደንብ ውጪ የታገዱ መሆናቸውን የሚያረጋግጥ ደብዳቤ ውጪ የታገዱ መሆናቸውን የሚያረጋግጥ ደብዳቤ ከክለቡ ስለወሰዱ በክለቡ አለአግባብ ውል ተቋርጦብናል በማለት ክስ ቢመሰርቱ ክለቡ ለሁለቱ አሠልጣኞች 20 ሺህ ብር፣ ለፌዴሬሽኑ አራት ሺህ ብር በድምሩ 24 ሺህ ብር እንዲከፍል ይደረጋል።</p>

<p>የክለቡ ኃላፊዎች ይህ እንዳይሆን በዛሬው ዕለት ቀደም ሲል የተወሰነውን ውሳኔ በመሻር አዲስ ተለዋጭ ውሳኔ ለመስጠት አስቸኳይ ስብሰባ እንደሚያደርጉ ታውቋል። ይሁንና ግን የክለቡ ኃላፊዎች ለአሠልጣኞቹ የዕገዳውን ውሳኔ ደብዳቤ የሰጡ በመሆኑ እነሱ ፍቃደኛ ካልሆኑ በቀር የሚያሳልፉት ተለዋጭ ውሳኔ ዋጋ ይኖረዋል ተብሎ አይጠበቅም። ይህ ከሆነ ደግሞ ቡና በነገው ጨዋታ ያለአሠልጣኝ ለውድድር መቅረብ ስለማይችል ጨዋታውን በፎርፌ እንዲሸነፍ ሊደረግ እንደሚችል ተገልጿል። የክለቡ ኃላፊዎች ትልቁ ስጋትና ፍራቻ ይህ በመሆኑ ከትናንት ማምሻ ጀምሮ ለጉዳዩ መፍትሄ ለመሻት ከፌዴሬሽኑ ከፍተኛ ባለስልጣናት ጋር በጉዳዩ ዙሪያ እየመከሩበት ነው። የክለቡ ኃላፊዎች በአሰልጣኞቹ ላይ ይህን ውሳኔ እንዴት ሊያሳልፉ እንደቻሉ በይፋ የታወቀ ነገር ባይኖርም ከአንድ የፌዴሬሽን ከፍተኛ ባለስልጣን ጋር በመነጋገር እንደወሰኑ ግን ይነገራል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ- ስፖርት መጋቢት 24 ቀን 1994</a></p>

</body>
</html>	














