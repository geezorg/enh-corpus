<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅ/ጊዮርጊስን የሚያቆመው ቡድን አልተገኘም መብራት ኃይል ሲሸነፍ ቡና አቻ ተለያየ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቅ/ጊዮርጊስን የሚያቆመው ቡድን አልተገኘም መብራት ኃይል ሲሸነፍ ቡና አቻ ተለያየ</h1>


<p>የኢትዮጵያ ፕሪምየር ሊግ 2ተኛ ሣምንት ቅዳሜና እሁድ በአምስት ከተሞች ሰባት ግጥሚያዎች ተስተናግደዋል። ቅ/ጊዮርጊስ አሁንም ፕሪሚየር ሊጉን በ46 ነጥብ ሲመራ መብራት ኃይል በ39 ኢትዮጵያ ቡና በ35 ነጥቦች እየተከታተሉት ይገኛሉ። በአዲስ አበባ ስታዲየም የተደረጉት ሦስት ጨዋታዎች በዚህ መልኩ አቅርበነዋል።</p>

<p>ቅዳሜ በመጀመሪያ የተገናኙት የ1994 የኢትዮጵያ ጥሎ ማለፍ አሸናፊ መድንና የዓምናው የጥሎ ማለፍ አሸናፊ ሆኖ ዘንድሮ ኢትዮጵያን በመወከል በአፍሪካ የሱፐርካፕ ውድድር ተወዳድሮ ገና በጨዋታ ከውድድሩ የወጣው የትግራዩ ጉና ንግድ ቡድን ነበሩ። የሁለቱ ቡድኖች ጨዋታ በጐል ያልታጀበና ተመልካቹን ያሰለቸ ጨዋታ ነበር። ወደ ጎል በተደጋጋሚ በመቅረብ መድኖች ተሽለው ታይተዋል በተለይ ሰለሞን ከበደ (ሺማሙ) እና ያሬድ በቀለ የሳቷቸው ኳሶች የሚያስቀኑ ነበሩ። የጉናው ግብ ጠባቂ ጥላሁን እሸቱ ቡድኑን ከመሸነፍ አድኖታል። ተከላካዮችን አልፈው እየመጡ እሱ ያዳናቸው በርካታ የግብ ሙከራዎችን አድኗል።</p>

<p>ቀጥለው የተገናኙት ኢትዮጵያ ቡናና ኒያላ ነበሩ። የሁለቱ ቡድን እንቅስቃሴ ከመጀመሪያው ጨዋታ የተሻለ በመሆኑ በስፍራው የተገኘውን ተመልካች አነቃቅቷል። ጨዋታው በተጀመረ በ1ኛው ደቂቃ የቡናው ሚሌሎ ዋለልኝያደረገውን የግብ ሙከራ የኒያላው ግብ ጠባቂ ሳዳት ጀማል መልሷታል። በ2ኛው ደቂቃ ላይ የኒያላው በቀለ እንሁ ከርቀት ያደረገውን የግብ ሙከራ የኢትዮ ቡናው ግብ ጠባቂ ብዙአየሁ በቀላሉ ይዞታል። በ3ኛው ደቂቃ ሳምሶን ሚካኤል ያደረገውን ጥሩ የግብ ሙከራ ሳዳት ተቆጣጥሮታል። በ7ኛ ደቂቃ ላይ ደብሮም ሐጐስ ያደረገው የማግባት ሙከራ ወደ ውጭ ወጥቷል።ከዚህችም የደብሮም ሙከራ በኋላ በሁለቱም ቡድኖች በኩል ወደ ጐል የተደረገው ሙከራ በ22ኛው ደቂቃ ላይ ሲሆን የቡናው ሳምሶን እጥር አርጓ ወደ ጐል የመታውን ኳስ ሳዳት ጨምሯት የማዕዘን ምት አስገኝታለች። በ31ኛው ደቂቃ ላይ ከቀኝ መስመር ሚኒሻ ጐዳና የጠፈውን ሚኬለ በግንባር ገጭቶ ወደ ውጭ ወጥቷል። በ32ኛው ደቂቃ አሸናፊ ግርማ የመታውን ጠንካራ ምት ስዳት ወደ ውጭ አውጥቶታል። የተገኘውንም የማዕዘን ምት የፊት አጥቂዎቹ ሳምንሶንና ሚኬለ አንድ ሁለት ተቀባብለው ሚኬሌ የሞከረውን ኳስ አንግል የገጨበት በ33ኛው ደቂቃ ደብርም የሞከረው ኳስ ወደ ውጭ የወጣበት በ37ኛው ደቂቃ ሳምሶን ወደ ጐል የመታው ኳስ ወደ ውጭ ወጥቶበታል።</p>

<p>በ42ኛው ደቂቃ የኒያላው አብዱልፈታ ከርቀት ያደረገውን የግብ ሙከራ ብዙአየሁ ይዞታል። በ44ኛው ደቂቃ ላይ አንዳርጋቸው ሰለሞን ከቀኝ መስመር ያጠፈውን ሳምሶን ሞክሮ አንግል መልሶበታል። በ46ኛው ደቂቃ ላይ አብዲልፈታ ለብቻው ይዞ ገብቶ የፍፁም ቅጣት ምት በመፈለግ ያበላሸው ኳስ የሚያሳቆጭ ነበር። ይህን ኳስ ለብቻው ለሚገኘው ለገሰሰ ቢተው ቢሰጠው ኖሮ የኳሷ መጨረሻ ያምር ነበር።የመጀመሪያው 45 ደቂቃ በዚህ ዓይነት የግብ ሙከራዎች ለመጠናቀቅ ችሏል።</p>

<p>ከዕረፍት መልስ እንደተጀመረ ዑመር አብደላን ቀይሮ የገባው የፊት አጥቂው ማሞዓለም ሻንቆ (አስፕሪላ) ለብቻው ይዞ በመግባት ያደረገውን የማግባት ሙከራ ሳዳት ጀማል ጨርፎ የማዕዘን ምት እንድትሆን አስበርጓል። ይህችን የማዕዘን ምት ሚኒሻ አሻምቶ ሚኬሌ ዋለልኝ በግንባር በመግጨት የጨዋታን የመጀመሪያ ጐል አስቆጥሯል። በ48ኛው ደቂቃ ማሞዓለም ያደረገው የማግባት ሙከራ ወደ ውጪ ወጥቷል። በ51ኛው ደቂቃ ላይ ጌታቸው ካሳ (ቡቡ) ከግራ መስመር የጠፈውን ተቀይሮ የገባው 4 ቁጥሩ ቢኒያም በግንባር ሞክሮ ብዙዓየሁ ይዟታል። በ59ኛው ደቂቃ ላይ ኒያላዎች ያገቡትን ጐል የእለቱ ዋና ዳኛ ይድነቃቸው ዘውገ ሽሮታል። የዚህች ጐል መሻር ብዙዎችን አደናግጧል። የኢትዮጵያ ቡናው ግብ ጠባቂ ተመቶ በመውደቁ እንደተሻረ አልቢትሩ ክልክት ቢያሳዩም ውሳኔው ያልተዋጠላቸው ኒያላዎች በአሠልጣኝ አብረሃም መብራቱ ጠቋሚነት በአምበሉ ቶፊክ ሃሰን የክስ ረሰርቭ አስይዘዋል። በ69ኛው ደቂቃ ላይ ሳምሶን ኒያላዎች ሳያረጋጉ ያደረገው ሙከራ ወደ ውጭ ሰዶታል።</p>

<p>በ70ኛው ደቂቃ ላይ ሚኒሻ ጐዳና በለሚ ኢትዮ ሲቀየር በስታድየሙ የተገኘው የኢትዮ ቡና ደጋፊ በአብዛኛው አቀያየሩን በጩኸት ሲቃወሙ ተሰምቷል።በቀኝ ጥላ ፎቅ በመሆን በሞባይል መመሪያ ሲሰጡ የነበሩትን አሰልጣኝ ስዩም አባተን በጥላ ፎቅ ውስጥ የሚገኙና በከማን አንሼ ቦታ የነበሩ ደጋፊዎች የስዩምን ስም እየጠሩ ሲያወግዙና ሲሳደቡ ተደምጧል። በ71ኛው ደቂቃ ላይ በቀለ እልኩ በቅጣት ምት ያደረገውን ጠንካራ ምት ሳዳት ጨርፎ የማዕዘን ምት አድርጓታል። በ77ኛው ደቂቃ ሚኬሌ ከቀኝ መስመር ያጠፈውን ኳስ ለሚ ሳያረጋ በግንባሩ በመምታቱ ወደ ውጭ አውጥቶታል። የምታስቆጭ ኳስ ነበረች። በ78ኛው ደቂቃ ላይ አሸናፊ ያደረገውን ሙከራ ሳዳት መልሷታል። በ89ኛው ደቂቃ ላይ የኒያላው ዳኜ ተጠልፏል በማለት የተሰጠውን የፍፁም ቅጣት ምት በቀለ እልሁ ኒያላን አቻ የምታደርገውን ጐል አስቆጥሯል። ኳሷን የመጠቀም ዕድሉ በጣም የጠበበ በመሆኑ የፍፁም ቅጣት ምት አያሰጥም በማለት ባለሙያዎቹ ምስክርነታቸውን ሲሰጡ ተደምጧል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት መጋቢት 24 ቀን 1994</a></p>

</body>
</html>	














