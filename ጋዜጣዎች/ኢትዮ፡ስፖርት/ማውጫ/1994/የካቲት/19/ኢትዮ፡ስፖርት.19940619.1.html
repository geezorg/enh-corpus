<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ሊጉ ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ብሔራዊ ሊጉ ተጠናቀቀ</h1>


<p>በሁለት ምድብ ተከፍሎ ሲካሔድ በቆየው የብሔራዊ ሊጉ ውድድር ባለፈው እሁድ በአምስት ከተሞች በተካሔዱ ስድስት ግጥሚያዎች የየምድቡ አንደኛና ሁለተኛ ቡድኖች ተለይተው ታውቀዋል። የዓመቱ የዙር ጨዋታም ፍፃሜ አግኝቷል።</p>

<p>ባለፈው ዕሁድ በተደረጉት ግጥሚያዎች ጥቁር ዓባይ ወላይታ ፔፕሲን 1ለ0፣ሐረር ቢራ ድሬዳዋ ፖሊስን 3ለ2፣ ጅማ ከነማ ዳሽን ቢራን፣ ደብረብርሃን አምቦ ከነማን በተመሳሳይ ውጤት 4ለ1 አሸንፈዋል። አዲስ አበባ ላይ ብርሃንና ሰላም አየር ኃይልን 5ለ0 ሲረታ አየር መንገድ መከላከያን 4ለ1 አሸንፏል። በዕለቱ የተጠበቀው ግጥሚያ የሁለቱ የአዲስ አበባ ቡድኖች ጨዋታ ነበር። አየር መንገዶች ያገኙትን የማግባት እድል በአግባቡ በመጠቀማቸው አሸናፊ ለመሆን ችለዋል። የመከላከያ ተጨዋቾች በመጀመሪያው 45 ደቂቃ ብቻ መግባት የሚገባቸውን ንፁህ ስድስት ኳሶችን አባከነዋል። በተለይ ተከተል ኤርጌቾና ዓይናለም /ቦረና/ የሳቷቸው ኳሶች የሚያስቆጩ ነበሩ። በዕለቱ ጥሩ እንቅስቃሴ ሲያደርግ የዋለው ሸዋፈራሁ መላኩ /ቾምቤ/ የመጀመሪያውን ጐል በግንባር በመግጨት ሲያስቆጥር ሁለተኛዋ ጐል እንድትገባም ምክንያት ሆኗል። ሸዋፈራሁ በመጠለፉ የተሰጠው ፍፁም ቅጣት ምት የቡድኑ አምበል ተስፋሁን ጋዲሳ አስቆጥሯል።</p>

<p>ከዕረፍት መልስ በ58ኛው ደቂቃ የዕለቱ ኮከብ ሸዋፈራሁ ለራሱ ሁለተኛውን ለቡድኑ ሶስተኛውን ጐል ለማስቆጠር ችሏል። በ65ኛው ደቂቃ መከላከያዎች ያገኙትን የፍፁም ቅጣት ምት ዓይናለም /ቦረና/ መትቶ ለግብ ጠባቂው ዳርጓታል። በ74ኛው ደቂቃ ላይ ሸዋፈራሁ የመከላከያ ተከላካዮችን በጥሩ ሁኔታ አልፎ ለተስፋሁን የሰጠውን ተስፋሁን ወደ ጐል ቀይሯታል። ከሁለት ደቂቃ በኋላ ሸዋፈራው በድጋሚ የመከላከያን ተከላካዮች አልፎ ለ10 ቁጥሩ ሚኪያስ አቀብሎት ሚኪያስ ኳሷን ወደ ውጭ ሰዷታል። ከዚህ በኋላ በሁለቱም ቡድኖች በኩል የሚጠቀስ ሙከራ አልታየም። ከዕረፍት በኋላ ተቀይሮ የገባው መስፍን ፀጋዬ በ83ኛው ደቂቃ በመጠለፉ የተሰጠውን የፍፁም ቅጣት ምት 12 ቁጥሩ መስፍን ብቸኛዋን ጐል አስቆጥሯል። የሁለቱ ቡድኖችም ጨዋታ በዚህ ውጤት ፍፃሜ በማግኘቱ ተያይዘው ወደ ቀጣዩ የዙር ጨዋታ አላፊ መሆናቸውን አረጋግጠዋል።</p>

<p>ከምድብ «ሀ» ብርሃንና ሰላምና ሐረር ቢራ፣ ከምድብ «ለ» አየር መንገድና መከላከያ በማለፋቸው አራቱ ቡድኖች ከሐሙስ ጀምሮ የዙር ግጥሚያቸውን እንደሚጀምሩ ታውቋል። በዚህም መሰረት ሐሙስ በ8 ሠዓት ብርሃንና ሰላም ከሐረር ቢራ፣ በ10 ሰዓት አየር መንገድ ከመከላከያ የመጀመሪያ ጨዋታቸውን ያደርጋሉ። ሐረር ቢራ በቀጣይ ዓመት የፕሪምየር ሊጉን ውድድር በመቀላቀል የመጀመሪያው ቡድን መሆኑን አረጋግጧል። ምክንያቱም አራቱ ውስጥ ከገቡት ቡድኖች ውስጥ ብቸኛ የክልል ቡድን በመሆኑና የክልል ቡድን በቀጥታ እንዲያልፍ ስለሚደረግ ነው። ከሶስቱ ቀሪ የአዲስ አበባ ቡድኖች የሚያልፈው አንድ ቡድን ብቻ በመሆኑ ፍልሚያውን አጓጊ ያደርገዋል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ-ስፖርት የካቲት 19 ቀን 1994</a></p>

</body>
</html>	














