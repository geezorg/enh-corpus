<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅዱስ ጊዮርጊስ ሊቀንስ ያሰባቸውን ተጫዋቾች እንዲቀጥሉ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቅዱስ ጊዮርጊስ ሊቀንስ ያሰባቸውን ተጫዋቾች እንዲቀጥሉ አደረገ</h1>


<p>የዘንድሮ ዓመት የፕሪምየር ሊጉና የአሸናፊዎች አሸናፊ የዋንጫ ባለቤት የሆነው የቅ/ጊዮርጊስ ቡድን የታዩበትን ቀዳዳዎች ለቀጣዩ ዓመት እንዲደፍኑበት በሚል ከባንኮች ጌቱ ተሾመ፣ ከመድን አወቀ አሰፋ እንዲሁም ከብርሃንና ሰላም ሙሉቀን ወ/ዮሃንስን ሲያስፈርም ለቀጣዩ ዓመት አይጠቅሙም የተባሉት ተጨዋቾች ተቀንሰዋል።</p>

<p>የቅ/ጊዮርጊስ ቡድን ለቀጣዩ የውድድር ዘመን ዝግጅቱን ለመጀመር ከወዲሁ እየተዘጋጀ ሲሆን ሐምሌ 16 መደበኛ ልምምድ እንደሚጀምሩ ተነግሯል። በአዲስ አበባ ለተወሰኑ ቀናት ከተዘጋጁ በኋላ ወደ ናዝሬት በማምራት በአዳማ ራስ ሆቴል በመቀመጥ ለአንድ ወር አሊያም ለሃያ ቀናት ይዘጋጃሉ ተብሎ እንደሚጠበቅ ከክለቡ ያገኘነው መረጃ ይገልፃል።</p>

<p>ክለቡ በአማካይ ቦታ ላይ ከባንኮች ጌቱ ተሾመን ያስመጣ ሲሆን ዝውውሩ ሙሉ በሙሉ እንዳልተጠናቀቀ ተሰምቷል። ጌቱ በቅ/ጊዮርጊስ ውል እና ቲሴራ ላይ የፈረመ ቢሆንም በባንኮች ቀሪ አንድ ዓመት እንደቀረው እየተነገረ ይገኛል። ከመድን የመጣው አወቅ አሰፋ ለቅ/ጊዮርጊስ ቢፈርምም በመድኖች አንድ ዓመት መቀጣቱ ጊዮርጊሶችን አላስደነገጣቸውም። እንደምንጮቻችን ገለጻ ክለቡ የተጨዋቹን ቅጣት ለማስነሳት የተቻለውን ሁሉ ጥረት ለማድረግ በዝግጅት ላይ ይገኛል። ሙሉ ለሙሉ የጊዮርጊስ ንብረት መሆኑ የተረጋገጠውና ከክለቡ ትጥቅ የወሰደው የብርሃንና ሰላም ሙሉቀን ወ/ዮሃንስ ብቻ ነው። የሁለቱ ተጨዋቾች ጉዳይ ገና መልስ ያገኘ አይመስልም።</p>

<p>በአሁኑ ሰዓት ቅ/ጊዮርጊስ የሚቀንሳቸውን ተጫዋቾች እርግጥ ሆኖ ለማወቅ ባይችልም ለጊዜው ሶስት ተጨዋቾች መቀነሳቸው ታውቋል። ጌትነት ሞትባይኖር፣ ይደነቅ ሞሳና ሳሙኤል ጠናጋሻውን ክለቡ መቀነሱን ገልጿል። ክለቡ በርካታ ተጨዋቾች እንደሚቀንስ ቀደም ብሎ የተነገረ ቢሆንም በመጨረሻ ይቀነሳሉ ተብለው ከተነገሩት ውስጥ ኤርሚያስ ሞላ፣ አንተነህ አላምረውና ፋሲል ተካልኝ የሚጠቀሱ ቢሆንም ከሰሞኑ ቅነሳ የእነሱ ስም አለመኖሩ ለማወቅ ተችሏል። ገለልተኛ ወገኖች እንደሚሉት ከሆነ የጌቱ ተሾመና የአወቀ አሰፋ ወደ ቅ/ጊዮርጊስ መምጣት የአንተነህና የፋሲልን የመሰለፍ ነገር ጥያቄ ምልክት ውስጥ እንደሚከተው ያሰምሩበታል።</p>

<p>ይህ በእንዲህ እንዳለ ዘንድር ለተገኘው ውጤት የሚሰጠው ሽልማት ከዚህ ቀደም ከተሰጠው ብልጫ እንደሚኖረው የተነገረው ሲሆን በቡድኑ ከፍተኛ ተሰላፊዎች የሆኑት ኮከብ ተጨዋቹ ሙሉዓለም ረጋሳና ኮከብ አሠልጣኙ ስዩም ከበደ እንደሆኑ ተነግሯል። በመቀጠል ቴዎድሮስ ብዙ ደቂቃዎችን በመሰለፉ የቡድኑ ሁለተኛ ከፍተኛ ተሸላሚ ይሆናል። ሽልማቱ ሐምሌ 12 ይሰጣል ተብሎ ቢነገርም እርግጠኛው ቀን አልታወቀም። ትክክለኛው የሽልማት ቀን የሚወሰነው የክለቡ የቦርድ ሰብሳቢ አቶ አብነት ገ/መስቀል ከአሜሪካ ሲመጡ እንደሆነ ታውቋል። አቶ አብነት ጨምሮ የቦርድ አመራሮች ዓመታዊውን የኢትዮጵያዊያን ውድድር ለመመልከት በአሜሪካ ስለሚገኙና በዚህ ሣምንት መጨረሻ ይመለሳሉ ተብሎ ስለሚጠበቅ ሲመለሱ የሽልማት ቁርጥ ቀን እንደሚገለጽ ከክለቡ ያገኘነው መረጃ ያመለክታል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት ሐምሌ 9 ቀን 1994</a></p>

</body>
</html>	














