<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ ገብረሥላሴ በግማሽ ማራቶን አሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኃይሌ ገብረሥላሴ በግማሽ ማራቶን አሸነፈ</h1>


<p>ባለፈው ነሐሴ ወር በካናዳ ኤድመንተን በተካሄደው ስምንተኛው የዓለም አትሌቲክስ ሻምፒዮና ለመጀመሪያ ጊዜ በ10 ሺህ ሜትር የነሐስ ሜዳሊያ ባለቤት የሆነው አትሌት ኃይሌ ገብረሥላሴ ትናንት ጠዋት በእንግሊዝ በተካሄደው የግማሽ ማራቶን የሩጫ ውድድር አሸነፈ።</p>

<p>የኢንተርናሽናል አማተር አትሌቲክስ ፌዴሬሽን ባዘጋጅው ዓለም አቀፍ ውድድር ላይ አትሌት ኃይሌ የፉክክሩ አሸናፊ ለመሆን የቻለው ከሌላው ኢትዮጵያዊ አትሌት ተስፋዬ ጅፋር ጋር በመሆን ነው። ሃያ አንድ ኪሎ ሜትሩን በ60 ደቂቃ 03 ሰከንድ በመፈፀም ኃይሌ በአንደኝነት ሲፈፅም ተስፋዬ ጅፋር በበኩሉ በአንድ ሰኮንድ ልዩነት ኃይሌን ተከትሎ መግባቱ ታውቋል። በዚሁ ርቀት ሦስተኛ በመውጣት የነሐስ ሜዳሊያ ለማግኘት የበቃው ታንዛኒያዊው ጆን ዩዳ የተባለ አትሌት መሆኑን ከስፍራው የወጡ ዘገባዎች አመልክተዋል።</p>

<p>ለረጅም ዓመታት በ10 ሺህ ሜትር ርቀት የዓለም ንጉሥ ሆኖ የቆየው አትሌት ኃይሌ ገብረሥላሴ የግማሽ ማራቶኑን በአሸናፊነት ከጨረሰ በኋላ ስለውድድሩ የበኩሉን አስተያየት ሰጥቷል። «ዛሬ ከአንድ ሰዓት በፈጠነ ጊዜ ለመሮጥ እንደቻልኩ አስባለሁ» ያለው ኃይሌ የገባበት ሰዓት ወደፊት ለሚያልመው የ42 ኪሎ ሜትር ማራቶን ውድድር ውጤታማነት በር ከፋችና አመልካች ውጤት መሆኑን ለማስገንዘብ ችሏል።</p>

<p>በትናንቱ የግማሽ ማራቶን ርቀት ውድድር ላይ የመጀመሪያውን አምስት ኪሎ ሜትር ከ30 በላይ የሚሆኑ ጠንካራ አትሌቶች ተያይዘው ሲፎካከሩ ከቆዩ በኋላ ኃይሌ ፍጥነቱን ቸምሮ ቀዳሚነቱን ለመጐናፀፍ መብቃቱን ለማወቅ ተችሏል።</p>

<p>የመጨረሻዎቹ ፈጣን ሯጮች ለመሆን የቻሉት ዘጠኝ አትሌቶች አፍሪካውያን ሲሆኑ ሦስት ኢትዮጵያውያን፣ ሦስት ኬንያውያን፣ እንዲሁም የታንዛኒያና የሞሮኮ አትሌቶች እንደነበሩ ተገልጿል። ከኃይሌና ተስፋዬ ጅፋር ጋር በአንድነት ሲፎካከር የቆየው ሌላው አትሌት ኢትዮጵያዊት አትሌት ተስፋዬ ቶላ ሲሆን አትሌት ተስፋዬ ጅፋርና አትሌት ተስፋዬ ቶላ ቀደም ሲል በዚህ መሳዩ ውድድር ጠንካራ ተፎካካሪ በመሆን የሚታወቁ ናቸው። ተስፋዬ ጅፋር ከዚህ በፊት ሁለት ጊዜ ሁለተኛ በመውጣት አመርቂ ውጤት ማስመዝገቡ ይታወሳል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ-ስፖርት መስከረም 28 ቀን 1994</a></p>

</body>
</html>	
