<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ የሰጠው የመጨረሻ እድል በቀጣዩ ሳምንት አጋማሽ ያበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ የሰጠው የመጨረሻ እድል በቀጣዩ ሳምንት አጋማሽ ያበቃል</h2>


<p>በኢትዮጵያ እግር ኳስ ፌዴሬሽንና ስፖርቱን በበላይነት በሚመራው፣ በዓለም አቀፉ ማህበር ፊፋ መሃከል የሚደረገው የውይይት ሂደት ፊፋ በዚህ ሳምንት መጀመሪያ ማክሰኞ ዕለት በላከው የመጨረሻ የፋክስ መልዕክት ተቋጭቷል ማለት ይቻላል። ምክንያቱም ፊፋ ባለፈው ማክሰኞ የላከው የፋክስ መልዕክት በማንኛውም ሁኔታ የኢትዮጵያ እግር ኳስ ፌዴሬሽን የዶ/ር አሸብር ወ/ጊዮርጊስን የኖርማላይዜሽን ኮሚቴው ፕሬዝዳንት መሆን እንደሚገባቸው ገልጿል። ለዚህም ደግሞ የሰባት ቀናት ቀነገደብ ለመጨረሻ ጊዜ ሰጥቷል። ፌዴሬሽኑ ይሄን የማይቀበል ከሆነ ደግሞ ቅጣት ይጠበቀዋል። ሀገሪቱም ከኢንተርናሽናል ውድድር ትታገዳለች ማለት ነው። የሚኒስትሩ መስሪያ ቤቱ ሃላፊዎች እውነት ህዝብ ለማገልገል የቆሙ ቢሆኑ፣ ከዶ/ር አሸብር ጋር የገቡትን እህል በመተው በመጀመሪያ ሀገሪቱ ላይ ፊፋ ሊጥል ካሰበው ቅጣት ሊያድኑ በተገባ ነበር። ከዚህ ይልቅ ግን ዶ/ር አሸብር የኖርማላይዜሽን ኮሚቴው ፕሬዝዳንት መሆን አይገባቸውም በሚል ጭፍንና ግትረኝነት አቋም በሚንፀባረቅበት መንገድ መቀጠሉን አማራጭ አድርገውት ይታያሉ። በዚህ ደግሞ ሀገሪቱ ከመታገድ አታመልጥም በሀገሪቱ መታገድ ደግሞ እንደ ግመል ሽንት ወደ ታች እየወረደ ያለው ስፖርቱን ወደ ባሰ አዝቅት ውስጥ እንዲገባ መንገድ ማመቻቸት ይሆናል። ከዚህም በተጨማሪ በኢንተርናሽናል ውድድሮች ሀገራችን ወክለው ለመሳተፍ በዝግጅት ላይ ያሉትን ክለቦች በውድድሩ ላይ አይካፈሉም ማለት ነው። በዚህ ደግሞ መጀመሪያ የሚጐዳው የቅ/ጊዮርጊስ ክለብ ነው ምክንያቱም ክለቡ በኢንተናሽናል ውድድር ላይ የተሻለ ውጤት ለማስመዝገብ በማሰብ ከፍተኛ ወጪ በማውጣት ሆላንዳዊ አሰልጣኝ ከማስመጣቱም በተጨማሪ የተለያዩ ፕሮፌሽናል ተጨዋቾችን ከተለያዩ ሀገሮች አስመጥቷል።</p>

<p> ክለቡ እነዚህን ተጨዋቾችና አሰልጣኞች ከፍተኛ ወጪ በማውጣት ያስመጣቸው በሀገር ውስጥ ውጤት ለማስመዝገብ ሳይሆን በኢንተናሽናል ውድድሮች ላይ የተሻለ ውጤት ለማስመዝገብ እንደሆነ የሚታወቀ ነው። ምክንያቱም ክለቡ በሀገር ውስጥ ውጤት ለማስመዝገብ ያህል ወጪ ማውጣት እንደማያስፈልገው ሁሉ ወገን የሚያውቀው ሃቅ ነው። እዚህ ላይ መንግስት በጉዳዩ ዙሪያ ዝምታን መምረጡ እጅግ አስገራሚ ነው። ምክንያቱም ፊፋ የተለያዩለሀገራችን ለስፖርት ማዘውተሪያ የሚያገለግሉ የተለያዩ የስፖርት ማዘውተሪያዎችና እንዲሰሩ የገንዘብ እርዳታ ያደርጋል። ከዚህም በተጨማሪ መቀመጫውን ኢትዮጵያ ያደረገና ለምሥራቅ አፍሪካ ሀገሮች የአሰልጣኖች ማስተማሪያ የተጫዋቾች የእግር ኳስ ማሠልጠኛ ማዕከል ለመክፈት እቅድ መያዙን ከዚህ ቀድም ተገልጿል። ይኸው በሀገራችን በፊፋ እርዳታ ሊከፈት የታቀደውና የም/አፍሪካ የእግር ኳስ ማዕከል ለሀገራችን በየትኛውም መልኩ ጥቅም ማስገኘቱ እሙን ነው። ፊፋ ከላይ ከተገለፁት ማዕከሎች ከሚሰጠው እርዳታ በተጨማሪም ለተለያዩ ፕሮጀክቶች መረጃ ከፍተኛ የሆነ ብር መስጠቱ የሚታወቅ ነው። ነገሩ ይህ ሆኖ ሳለ አሁን በአመራር ላይ የሚገኙት የሚንስቴር መስሪያ ቤቱ ኅላፊዎች ከዶ/ር አሸብር ጋር የተጋቡት እልህ በዲፕሎማሲው መንገድ ለመፍታት ያደረጉት ጥረት እንዳልተሳካ አውቀው ፊፋን ዶ/ር አሸብር የኖርማላይዜሽን ኮሚቴው ፕሬዝዳንት መሆን አለባቸው ብሎ ለመጨረሻ ጊዜ የሰጠውን እድል ተጠቅሞ ሀገራችንን ከቅጣት ማዳኑ ትልቅነት ያሳያል እንጂ ተሸናፊነትን መሆንን የሚገልፅ አይደለም።ፊፋ ሃገራችን ላይ ቅጣት ቢጥልም የሚሰጠውን እርዳታ ቢያቆም የምትጐዳው ሀገሪቱ ነች። ከዚህ በተጨማሪ የቅጣት ጊዜውም ከተጠናቀቀ በኋላ የፌዴሬሽኑ ፕሬዝዳንት ሆነው የሚቀጥሉት ዶ/ር አሸብር እንደሆኑ በተደጋጋሚ ቢገልፁም፣ ኃላፊዎቹ ለመቀበል ፈቃደኝነት አላሳዩም። አሁን ፊፋ ለመጨረሻ ጊዜ የሰጠውን ማስጠንቀቂያ ተቀብሎ ሀገሪቱን ከፊፋ ቅጣት ማዳን ትልቅነትን የሚይሳይ እንጂ መሸነፍን የሚገልፅ ባለመሆኑ ፊፋ በሰጠው ቀነገደብ አክብሮ ዶ/ር አሸብር ፕሬዝዳንት ሆነው እንዲሰሩ ማድረጉ የሁሉም አካሎች ኃላፊነት በመሆኑ ለጉዳዩ ትኩረት ሰጥተው ውሳኔውን እንዲቀበሉና ከታሪክ ተጠቃሽነት መዳን እንደሚኖርባቸው ደጋግመው ማሰብ ይጠበቅባቸዋል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት ጥር 4 ቀን 1996</a></p>

</body>
</html>	














