<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"እግር ኳሳችን ድርቅ የመታው ነው" ጠቅላይ ሚኒስትር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"እግር ኳሳችን ድርቅ የመታው ነው" ጠቅላይ ሚኒስትር መለስ ዜናዊ</h1>


<p>የኢትዮጵያ እግር ኳስ ከጊዜ ወደ ጊዜ ደረጃው እያሽቆለቆለ በአጠቃላይ አሳዛኝና ድርቅ የመታው እንደሆነ ጠቅላይ ሚኒስትር መለስ ዜናዊ ገለጹ።</p>

<p>ጠቅላይ ሚኒስትር በአዲስ አበባ ወጣቶች ማህበር ለሚዘጋጀውና ባለፈው ሳምንት ታትሞ ለወጣው "ባላደራ" መፅሄት በሰጡት ቃለምልልስ የኢትዮጵያ እግር ኳስ ከአጠቃላይ የሃገሪቱ ሁኔታ ጋር እየተዳከመ መምጣቱን ገልፀው ሰፊ መሠረት ላይ እንዲገነባ ከተደረገ ለውጥ ሊያመጣ ይችላል ብለዋል።</p>

<p>"(እግር ኳሳችን) እያሽቆለቆለ ነው የመጣው። በአፍሪካ መጥፎ በማይባልበት ደረጃ እንደነበረ አስታውሳለሁ። ግን እንደሚወራው የአፍሪካ ዋንጫ ሦስትና አራት ሃገሮች ተወዳዳሪዎች በነበሩበት ሰዓት ያሸነፍንበት ሁኔታ ነበር" ሲሉ ስለስፖርትቱ ያስታወሱት ጠቅላይ ሚኒስትር መለስ ዜናዊ "እግር ኳስ ደረጃ በደረጃ እያሽቆለቆለ የመጣበት ሁኔታ አለ። ከአጠቃላይ የሃገሪቱ ሁኔታ መዳከም ጋር መታየት ያለበት ነው። ሊገነባ ይችላል። ሲገነባ ግን በአዲስና ሰፊ መሠረት ላይ መገንባት ያለበት ይመስለኛል" በማለት የእግር ኳሱን ድክመት ለመጠቆም ሞክረዋል።</p>

<p>ጠቅላይ ሚኒስትሩ የተዳከመውን እግር ኳስ እንዴት ማሻሻል እንደሚቻል ሃሳብ ሲሰጡም "ጥቂት ምርጥ ተጨዋቾች እንዲኖሩን የማድረጉ ጉዳይ አንድ ነገር ሆኖ በዋናነት ግን ሰፊ መሠረት ላይ ቢገነባ ለውጥ ሊመጣ ይችላል" ብለዋል በማጠቃለያቸውም "የእግር ኳስ ሁኔታችን አሳዛኝ ነው። ድርቅ የመታው ነው" በማለት አስተያየታቸውን ሰጥተዋል።</p>

<p>የባላደራ መጽሄት ጠቅላይ ሚኒስትሩ በረሃ በነበሩ ጊዜ የእረፍት ጊዜያቸውን ከሚያሳልፉባቸው መካከል እግር ኳስ (ስፖርት) አንዱ እንደነበር አስታውሶ በአሁኑ ጊዜ ለስፖርት ያላቸው አመለካከት ጠይቋቸው ሲመልሱ "ስፖርት እወዳለሁ። አሁንም ቢሆን የቻልኩትን ያህል ጤንነቴን ለመጠበቅ የስፖርት እንቅስቃሴ አደርጋለሁ። ጨዋታዎችን መጫወት ባልችልም ማየትን በጣም እወዳለሁ፤ ስፖርተኞችን አደንቃለሁ" ብለዋል። አያይዘውም ስፖርት ለወጣት ብቻ ሳይሆን ለሌላውም የህብረተሰቡ ክፍል አስፈላጊ እንደሆነና አንድ ትልቅ የማዝናኛ መሳሪያ መሆኑን ጠቁመዋል። በጠቃቀሷቸው ምክንያቶች ስፖርት እንደሚወዱ የገለፁት ጠቅላይ ሚኒስትር መለስ ዜናዊ በተለይ እግር ኳስ ግጥሚያዎችን እንደሚያዩና የኢትዮጵያዊያን አትሌቶችን እንቅስቃሴ በቅርብ እንደሚከታተሉ ገልፀው የሜዳ ቴኒስ አልፎ አልፎ እንደሚጫወቱ አብራርተዋል።</p>

<p>ጠቅላይ ሚኒስትር መለስ ከዚህ ቀደም ለመገናኛ ብዙሃን በሰጧቸው ቃለምልልሶች በእግር ኳሱ ዙሪያ ብዙም አስተያየት ሰጥተው የማያውቁ ሲሆን በአንድ ወቅት መንግስት ስቴዲየሞችን ከመገንባት ይልቅ ለአርሶ አደሩ ማዳበሪያ መግዛት እንደሚያስቀድም መናገራቸው ይታወሳል።</p>

<p><a href="/Gazettas/EthioSport/info/EthioSport.sera.html">ከኢትዮ ስፖርት መስከረም 6 ቀን 1996 ዓ.ም</a></p>

</body>
</html>
