<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ እግር ኳስ ፌዴሬሽን የፊፋ ልዑካን በቅርቡ ይመጣሉ መባሉን አስተባበለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ እግር ኳስ ፌዴሬሽን የፊፋ ልዑካን በቅርቡ ይመጣሉ መባሉን አስተባበለ</h2>


<p>በኢትዮጵያ እግር ኳስ ፌዴሬሽን እና በፊፋ መካከል በተፈጠረው አለመግባባት ምክንያት ፊፋ አሁን ያለውን የሥራ አስኪያጅ ኮሚቴ አልቀበልም በማለት በዶ/ር አሸብር የሚመራው የኖርማላይዜሽን ኮሚቴ ስራ እንዲጀምር አዟል።</p>

<p>ሆኖም ፊፋ ጉዳዩ ተግባራዊ መሆኑን ለማረጋገጥ በእኛ አቆጣጠር የካቲት 12 ድረስ ወደ አዲስ አበባ ልዑካን ቡድኑን ይልካል የሚሉ ዘገባዎች በስፋት ቢሰራጩም የእግር ኳስ ፌዴሬሽኑ ዋና ፀሐፊ አቶ አበባው ከልካይ ግን ምንም የማውቀው ነገር የለም እያሉ ነው። "እኛና ፊፋ በተነጋገርነው መሠረት የፊፋ ልዑካን በቅርቡ ወደ አዲስ አበባ እንደሚመጡ እናውቃለን፣ ነገር ግን አንዳንድ ጋዜጦች ረቡዕ ይመጣሉ፤ አርብ ይመጣሉ የሚሉት ነገር ሃሰት ነው። የፊፋ ልዑካን የሚመጡ ከሆነ ከሁለት ሣምትን በፊት አሳውቀውን ነው የሚመጡት እንጂ ዝም ብለው በድንገት አይመጡም" ብለዋል።</p>

<p>በዶ/ር አሸብር የሚመራው የኖርማላይዜሽን ኮሚቴ ሥራውን ሲረከብ፣ በዋነኛነት የሚያከናውናቸው ሦስት ነገሮች አሁን ያለውን የእግር ኳስ ፌዴሬሽን ማሻሻል፣ ቋሚ የሆነ አዲስ የእግር ኳስ ፌዴሬሽን የሥራ አስኪያጅ ኮሚቴ ማስመረጥ እና ኮሚቴው ተቋቁሞ ስራው እስኪጀመር ድረስ ልክ እንደ ፌዴሬሽን የተለያዩ ሥራዎች በመሥራት ማገልገል መሆኑ ታውቋል።</p>

<p>የኖርማላይዜሽን ኮሚቴ ሰብሳቢ የሆኑት ዶ/ር አሸብር ባለፈው ሣምንት ውስጥ ፌዴሬሽን አካባቢ የታዩት ርክክብ በማድረግ ሥራ ለመጀመር ነው፤ ቢባልም አንዳንድ ምንጮች ግን ዶክተሩ እነዚያ አካባቢ የተገኙት ሥራ ለመጀመር ሳይሆን ለሌላ ጉዳይ መሆኑን ገልፀዋል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት የካቲት 9 ቀን 1996</a></p>

</body>
</html>	














