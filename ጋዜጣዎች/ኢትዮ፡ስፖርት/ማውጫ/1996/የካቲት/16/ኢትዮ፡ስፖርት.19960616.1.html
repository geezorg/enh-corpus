<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሊምፒክ ቡድኑ በአንጎላ 4 ለ0 ተሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኦሊምፒክ ቡድኑ በአንጎላ 4 ለ0 ተሸነፈ</h2>


<p>በያዝነው ዓመት መጨረሻ አቴንስ ላይ ለሚደረገው ኦሊምፒክ ለማለፍ የምድብ ማጣሪያ ውድድሩን በማድረግ ላይ የሚገኘው የኢትዮጵያ የኦሊምፒክ እግር ኳስ ቡድን ባለፈው እሁድ በአንጎላ አቻው 4ለ0 ተሸንፏል። ሉዋንዳ ከተማ ላይ በሚገኘው የቺዳዴላ ስቴዲየም በተደረገው በዚህ የአራተኛ ዙር ጨዋታ አንጎላ አሸናፊ የሆነችባቸውን ጎሎች በማውሮ፣ ቺንሆና ሶቶማዮር አማካይነት አግኝታለች።</p>

<p>ከአንጎላ ጋዜጦች ድረ-ገፅ የተገኙ መረጃዎች እንዳተቱት የአንጎላ ቡድን ለአቴንሱ ኦሊምፒክ ለማለፍ ካለው ከፍተኛ ፍላጎት የተነሳ ኢትዮጵያን ለመርታት ከፍተኛ ዝግጅት አድርጓል። በአሰልጣኝ ኦሊቪዬራ ጐንካልቬስ የሚመራው ቡድን ለግብፁ አል አህሊ ክለብ የሚጫወተውን የመሃል ሜዳ ኮከብ ጊልቤርቶ ለግጥሚያው እንደተጠራ ሲዘገብ ከዚህ በተጨማሪ የፖርቱጋሉ ቤንፊካ ንብረት ማዌቴ ጁንየር እና በፖርቱጋል ለዩኒአሎ ዲ ሌይሬይራ ክለብ የሚሰለፈው ማውሮን መካተታቸው ታውቋል። ተጨዋቾቹ በግጥሚያው መልካም እንቅስቃሴ ያሳዩ መሆኑ ሲገለፅ ከተጠበቀው አጥቂ ማውሮ ግብ ማግኘታቸው ተብራርቷል። ከመረጃ መረብ የተገኘው ዘገባ ጨምሮ እንደገለፀው ግጥሚያውን ካሜሮናዊያን ዳኞች ሲመሩት የጨዋታው ኮሚሽነር የኢኳቶሪያል ጊኒ ዜጋ ነበሩ።</p>

<p>በዚሁ ምድብ ሦስት ሌላ ግጥሚያ በራባት ከተማ ሞሮኮ ኡጋንዳን 5ለ0 በሆነ ሰፊ ውጤት አሸንፋለች። እሁድ ሉዋንዳ ላይ ከመሸነፉ አስቀድሞ በሃገሩ አንጎላና ኡጋንዳ ያሸነፈው በስዩም አባተ የሚሰለጥነው የኢትዮጵያ ቡድን በቀጣይ ጨዋታው አዲስ አበባ ላይ ሞሮኮን ያስተናግዳል።ኡጋንዳ በበኩሏ ወደ አንጎላ አምርታ የአምስተኛ ዙር ግጥሚያዋን ታካሂዳለች። አሸናፊ ቡድን ብቻ የሚያልፍበትን ምድብ ሞሮኮ በስምንት ነጥብ ስትመራ አንጎላ በሰባት፣ ኢትዮጵያ በስድስት ነጥብ ትከተላለች። ኡጋንዳ በአንድ ነጥብ የመጨረሻውን ደረጃ ይዛለች።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት የካቲት 16 ቀን 1996</a></p>

</body>
</html>	














