<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ ገብረሥላሴ የሲዲኒ ኦሊምፒክ ትጥቆቹን ለኔልሰን ማንዴላ አበረከተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኃይሌ ገብረሥላሴ የሲዲኒ ኦሊምፒክ ትጥቆቹን ለኔልሰን ማንዴላ አበረከተ</h2>


<p>የሁለት ጊዜ የኦሊምፒክ ወርቅ ሜዳሊያ ባለቤትና የመካከለኛ ርቀት ሩጫ ንጉስ አትሌት ኃይሌ ገብረስላሴ ለዝነኛው የነፃነት ታጋይ የቀድሞው የደቡብ አፍሪካ ፕሬዚዳንት ኔልሰን ማንዴላ ስጦታ ማበርከቱ ታወቀ።</p>

<p>ወጣቱ አትሌት ከፍተኛ አድናቆት ለሚሰጣቸው የነፃነት ታጋይ ኔልሠን ማንዴላ ያበረከተው ስጦታ በሲድኒ ኦሊምፒክ በ10 ሺህ ሜትር ተወዳድሮ የወርቅ ሜዳሊያ ሲያገኝ የለበሳቸውን ትጥቆችና የደረት ቁጥር ነው። በውድድሩ ፖል ቴርጋትን በክፍልፋይ ሰከንዶች ቀድሞ የወርቅ ሜዳሊያ ባለቤት የሆነው ኃይሌ ይህን ታሪካዊ ማልያና ቁምጣ እንዲሁም በውድድሩ አዘጋጅ አካል የተሰጠውን "1658" የሚል ቁጥር የያዘ የመወዳደሪያ "ታግ" በውብ የመስተዋት ፍሬም በማሸግ ባለፈው ሀሙስ ለኔልሰን ማንዴላ ያደርስ ዘንድ ወደ ደቡብ አፍሪካ ልኮታል።</p>

<p>ስጦታውን ይዞ የተጓዘው የኢንፎቴይመንት መፅሔት ዋና አዘጋጅ፣ የኢቲቪ ሚዩዚክና የኤፍ ኤም አዲስ/ አዲስ ዜማ የሙዚቃ አቅራቢ ጋዜጠኛ ብርሃኔ ንጉሴ ባለፈው ሀሙስ ወደ ጆሃንስበርግ ከማምራቱ በፊቲ ለዝግጅት ክፍላችን እንደገለፀው ወደ ደቡብ አፍሪካ የሚጓዘው በዓመታዊ የኮራ የሙዚቃ ሽልማት ላይ ለመገኘት ቢሆንም እግረ መንገዱን የታላቁን አትሌት ስጦታ ለነፃነት ታጋዩ ያበረክታል። ወደ ስፍራው ከመጓዙ በፊት ስጦታውን ለኔልሰን ማንዴላ በአካል ተገኝቶ ለመስጠት ፕሮግራም ለማስያዝ ሙከራ ማድረጉን የገለፀው ጋዜጠኛ ብርሃኔ የስጦታውን ትልቅነት ግምት ውስጥ በማስገባት የሀገሪቱ መገናኛ ብዙሃን ትኩረት ሰጥተው ይዘግቡታል የሚል ግምት እንዳለው አስታውቋል። የትራክ ንጉስ የሚል ቅፅል ስም ያለው አትሌት ኃይሌ ገብረስላሴ የተለየ አድናቆትና ክብር ከሚሰጣቸው የነፃነት ታጋይ ኔልሰን ማንዴላ ጋር እስካሁን ድረስ በአካል እንዳልተገናኘ የገለፀው ጋዜጠኛ ብርሃኔ ወደፊት ፕሮግራሞችን በማመቻቸት ደቡብ አፍሪካዊውን የማግኘት እቅድ በኃይሌ ዘንድ እንዳለ አስረድቷል።</p>

<p>ኃይሌ ገብረስላሴ ከሲድኒ ኦሊምፒክ በፊት በ1996 በአትላንታ በተካሄደው ተመሳሳይ ውድድር የ10 ሺህ ሜትር የወርቅ ሜዳሊያ ሲያገኝ የለበሳቸውን ትጥቆች የኦሜድላ ስፖርት ክለብን በገንዘብ ለመደገፍ በተከናወነ ስነ ሥርዓት ለጨረታ አቅርቧቸው 50 ሺህ ብር መሸጣቸው ይታወሳል። በወቅቱ ጨረታውን አሸንፎ ትጥቆቹን የወሰዳቸው ራሱ አትሌት አኃይሌ እንደነበር በመገናኛ ብዙሃን መገለፁ ይታወሳል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት ህዳር 30 ቀን 1996</a></p>

</body>
</html>	














