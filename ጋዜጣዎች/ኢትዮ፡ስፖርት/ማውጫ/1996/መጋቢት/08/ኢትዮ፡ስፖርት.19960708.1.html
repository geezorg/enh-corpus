<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ኦሊምፒክ ቡድን ሞሮኮን አሸንፎ አቴንስን ከቅርብ ርቀት ማየት ቻለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ኦሊምፒክ ቡድን ሞሮኮን አሸንፎ አቴንስን ከቅርብ ርቀት ማየት ቻለ</h2>


<p>ሰዓቱ 89ኛ ደቂቃ ላይ ያሳያል። ውጤቱ ኢትዮጵያ 0 - ሞሮኮ 0። ከአንድ ሣምንት በፊት የሃገሪቷ አንጋፋ ቡድን ቅዱስ ጊዮርጊስ ለነበረበት ኢንተርናሽናል ጨዋታ በነቂስ ወጥቶ ስታዲየሙን ያጨናነቀው ተመልካች በድጋሚ በፉትቦሉ ተስፋ ቆርጦ ስታዲየሙን ሊለቅ ተዘጋጅቷል። በኳስ ቁጥጥር መላው 90 ደቂቃውን በበላይነት የተቆጣጠረው የአሰልጣን ስዩም አባተ ቡድን የረባ የጎል ሙከራ ሳያሳይ የኳስ ቁጥጥር የበላይነቱን ለውጤት ሳያበቃ ጨዋታው ሊጠናቀቅ አንድ ደቂቃ ቀርቶታል። በድንገት ግን በሞሮኮው ግብ ክልል አካባቢ ስምንት ቁጥሩ ካይሲ ያዚድ የአየር ላይ ኳስን ለግብ ጠባቂው ለመስጠት በጭንቅላት ወደኋላ ያሳለፉት ኳስ ከመረብ ጋር ተገናኝታ የተመልካቹን ዝምታ በደስታ ጩኸት ተካችው።</p>

<p>በኢትዮጵያዊያን ዘንድ የነበረው ደስታን በሞሮኳያዊያን ላይ የታየው ሃዘንና ቁጭት ፍፁም ተቃራኒ ነበር። ከጨዋታው በኋላ በመልበሻ ቤት ሞሮኳዊያን ተንሰቅስቀው ሲያለቅሱ ታይተዋል። በተለይ ግቡን ባለቀ ሰዓት በራሱ ግብ ላይ ያስቆጠረው ተጨዋች ሃዘን የተለየ ነበር። በመልበሻ ክፍል ሲሚንቶ ላይ ተቀምጦ እንባውን በቁጭት ያፈሳል። አሰልጣኝ ማዲህ ሙስጠፋ ከኢትዮ ስፖርት ዘጋቢ ለቀረበላቸው የጨዋታ በኋላ ጥያቄ "ብዙ የምናገረው ነገር የለም። አእምሮዬም ጥሩ ሁኔታ ላይ አይገኝም። ለተገኘው ውጤት ኢትዮጵያውያን እንኳን ደስ ያላችሁ" ከማለት ውጭ ተጨማሪ ቃል አልተነፈሱም። ሞርኳዊያን ወዳረፉበት ሂልተን ሆቴል ሲመለሱ በአውቶቢሳቸው ውስጥ ብዙዎቹ አንገታቸውን አቀርቅረው ይታዩ ነበር። ላባቸውን ለማስወገድ እንኳን ሰውነታቸውን ሳይታጠቡ ከወጡት ተጨዋቾች መካከል አንዳንዶቹ በጠባብ ሰዓት ውጤታቸውን በማጣታቸው እንባቸውን ማፍሰሳቸውን ፊታቸውን አይቶ እንኳን መረዳት ይችላል። በጨዋታው ላይ ድንቅ እንቅስቃሴ ካሳዩት መካከል ፀጉሩን ወደኋላ ያሰረው 10 ቁጥሩ ቡዲን ቡዓቢድ ካለቀሱት ተጨዋቶች መካከል አንዱ ነው።በፈረንሣይ ሊግ 1 ለሎንስ ክለብ የሚጫወተው ከዚሁ ወጣት ሌላ መላው የቡድኑ ተጨዋቾች በአውቶቢስ ውስጥ እርስበርሳቸው እንኳን ያወሩ አይመስሉም፣። በመደበኛው የጨዋታ ጊዜ ተጠናቆ ሦስት ደቂቃዎች ቢጨመሩም 90 ደቂቃ በሙሉ ኃይል ያልተንቀሳቀሱት ሞሪኳዊያን በሶስቱ ደቂቃ ምንም መስራት ሳይችሉ ቀርተዋል። ለኢትዮጵያዊያን ጎሏ በድንገተኛ ሞት ህግ የተገነች "ወርቃማ ጎል" ሆናለታለች።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት መጋቢት 8 ቀን 1996</a></p>

</body>
</html>	














