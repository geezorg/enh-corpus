<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፕሪሚየር ሊጉ ትራንስ ኢትዮጵያ መሪነቱን ማጠናከር ቻለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በፕሪሚየር ሊጉ ትራንስ ኢትዮጵያ መሪነቱን ማጠናከር ቻለ</h2>


<p> ትራንስ ኢትዮጵያዎች ማዕከላዊ ከተማቸው መቀሌን የለቀቁት ከባድ ይሆንብናል ብለው ያሰቧቸውን ጨዋታዎች ለመጨረስ ነው። በቅዱስ ጊዮርጊሶች ብቻ መረታት የገጠማቸው ትራንሶች ከሌሎቹ ጨዋታዎች በሙሉ ቢያንስ ነጥብ ይዘው ወጥተው፣ የፕሪምየር ሊጉ መሪ ሆነው ነው ኒያላን የገጠሙት። ኒያላዎች በተከታታይ ለአራት ጨዋታ ሽንፈት ቀምሰው አርባምንጭን በመርታት አገግመው በቀጣይነትም አቻ ወጥተው ትራንስ ኢትዮጵያን በማሸነፍ የበለጠ ለመንቃት አቅደው ነው ጨዋታቸውን የጀመሩት። </p>

<p>የሁለቱ ቡድኖች ጨዋታ ከጅማሬው እስከ ፍፃሜው ፍፁም ቀዝቃዛ ነበር። ተመልካች አልባ፣ ሙከራ አልባ እና ፍላጐት ያልታየበት ጨዋታ ነበር ማለት ይቻላል። በሁለቱ ቡድኖች ጨዋታ ላይ የአየር ፀባዩ መቀዝቀዝ እና ግጭቶች መብዛታቸው ጐልቶ ወጥተዋል። ሁለቱ ቡድኖች ጨዋታውን የጀመሩት በ3-5-2 የአሰላለፍ ዘዴ ሲሆን ታክቲክ ሲጠበቅ ግን አልተስተዋለም።</p>

<p>ጨዋታው ሙከራ የሚባል ነገር ያገኘው በ17ኛው ደቂቃ ሲሆን ይደነቅ ሞላ ከመስመር አልፎ ወደጐል የሞከራት ኳስ በኒያላ በረኛ ከሽፋለች። ትራንሶች ከዚህ ሙከራ በኋላ ኳስን ለመቆጣጠር አቅደው ምንም ኳስ ወደጐል አልሞከሩም። ኒያላዎችም በሜዳው ላይ መገኘታቸው ለምን እንደሆነ የሚያስታውቅ ምንም ነገር አልታየባቸውም። ኳስን ለመቆጣጠር የሞከሩት ትራንስ ኢትዮጵያዎች ተሳካላቸውና በ31ኛው ደቂቃ ጐል ማስቆጠር ቻሉ። አግቢው ወጣቱ መድኃኔ ታደሰ ነበር። ጐሏ የተቆጠረችው ሚኬሌ፣ ይደነቅ እና መድኃኔ ጥሩ መተያየት እና መቀባበል ካደረጉ በኋላ ነው። በዚህ ቀዝቃዛ ጨዋታ ተያይተው በፍጥነት መቀባበላቸው በጣም ይገርማል። ኒያላዎች በዚህ አጋማሽ ያደረጉት ሙከራ አንድ ሲሆን እርሷም በ38ኛው ደቂቃ ሰብስቤ ከርቀት የሞክራት ኳስ ብቻ ነች።</p>

<p>በዚህ የመጀመሪያ አጋማሽ ላይ ፍፁም ሁለቱም ቡድኖች ወደጐል አልቀረቡም ማለት ይቻላል። የሁለቱ ቡድኖች ጨዋታ የፕሪምየር ሊጉ መድከም ነፀብራቅ ነው። ቡድኖቹ ከጨዋታ ይልቅ ወደትግሉ አምርተው ዳኛው የተለያዩ ፋውሎችን ሲዳኝ ተስተውሏል። በዚህ ላይ የዳኛው ደካማ ብቃት ታክሎበት ጨዋታው የበለጠ ውሉ ጠፍቶበት ነበር።</p>

<p>በሁለተኛው አጋማሽ ቡድኖቹ የቀየሩት ታክቲክ አልነበረም። እንደመጀመሪያው አጋማሽ ወደጐል የተደረሰው በ24ኛው ደቂቃ በትራንሶች አማካይነት ነው፤ ሞካሪው ሲፍጨረጨር የነበረው መድኃኔ ታደሰ ነው። መድኃኔ ታደሰ በዚህ ብቻ አላበቃም በ29ኛው ደቂቃ በረጅሙ ከሜኬሌ የተላለፈለትን ኳስ ተቀብሎ ወደጐል አምርቶ ነበር። ኳሷንም ማድረግ እንደሚገባው ወደጐል ሞክሯታል፣ ነገር ግን ጐል ሊያደርጋት አልቻለም። በ24ኛው ደቂቃ አማኑኤል ከመስመር ለይደነቅ ሞላ አሳልፎ የሰጠው ኳስ ትራንሶችን ወደ በለጠ መሪነት የምታሸጋግር ነበረች። ነገር ግን ወደውጭ ሰደዳት።</p>

<p>ኒያላዎች በዚህ የሁለተኛ አጋማሽ ሁለት የጐል ሙከራዎችን ብቻ ነው ወደጐል ያደረጉት። የመጀመሪያው በ40ኛው ደቂቃ አብዱልፈታህ ከርቀት አሻግሮ መስፍን ዳምጠው የሞከረው ሲሆን ሁለተኛው ደግሞ በባከነ ሰዓት ሰለሞን ወሌ ከመስመር ያጠፈውን ኳስ ሰብስቤ በግንባሩ ሞክሮ ለጥቂት ወደ ውጭ የወጣበት ነው።</p>

<p>ትራንሶች ሁለተኛውን ጐል ያስቆጠሩት ዳኛው በጨመረው የአምስት ደቂቃ የባከነ ጊዜ እና በኒያላዎች ሜዳቸውን ጥለው መውጣት ተጠቅመው ነው። አግቢው በይደነቅ ሞላ ተቀይሮ የገባው ሄኖክ ታደሰ ሲሆን ሰጪው አማኑኤል ነው።</p>

<p>በዚህ ጨዋታ ትራንሶች በነበራቸው የአካል ብቃት እና የሙከራ ብልጫ ማሽነፍ ይገባቸዋል የሚል አስተያየት ቢያሰጥም ብዙ የሚያርሙት ነገር እንዳለ መዘንጋት የለባቸውም። ኒያላዎች አሁን በትክክል በእርጋታ ማሰብ ያለባቸው ጊዜ ላይ ደርሰዋል።</p>


<p class="align-center"><a href="/Gazettas/EthioSport/info/EthioSport.sera.html">ከኢትዮ ስፖርት ታህሳስ 6 ቀን 1996</a></p>

</body>
</html>	














