<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራው ኢሳያስና የጅቡቲው ጉሌህ በአስመራ ተገናኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራው ኢሳያስና የጅቡቲው ጉሌህ በአስመራ ተገናኙ</h1>


<p>ኤርትራ በድንበሬ ላይ ወረራ አካሂዳብኛለች በማለት ጅቡቲ ከሁለት ዓመት በፊት በኤርትራ ያለውን ኤምባሲዋን በመዝጋት ግንኙነቷን አቋርጣ ከቆየች በኋላ ኤምባሲዋን ዳግም ለመክፈትና በሌሎች የጋራ ጉዳዮች ላይ ለመነጋገር የጅቡቲ መሪ የሆኑት ፕሬዝዳንት ኢስማኤል ዑመር ጉሌህ ኤርትራን ለመጐብኘት አሥመራ ገብተዋል።</p>

<p>ኤርትራ ጅቡቲ መሬቴን ወስዳብኛለች በማለት በጅቡቲ ድንበር አካባቢ የተኩስ ልውውጥ ተካሂዶ እንደነበረና የፈረንሳይ መንግሥትም የጅቡቲን ሉዓላዊነት ለማስጠበቅ ሲል ጣልቃ እንደሚገባ ካሳወቀ ጀምሮ በኤርትራና በጅቡቲ መካከል ሁኔታዎች ረገብ ብለው መቆየታቸው ይታወሳል።</p>

<p>ጅቡቲ በኢትዮጵያና በኤርትራ መካከል በተፈጠረው ግጭት ወደቧን ለኢትዮጵያ ክፍል በማድረጓ እንዲሁም ኢትዮጵያ በምፅዋና በአሰብ ወደብ መጠቀሟን አቋርጣ የጅቡቲ ወደብ ተጠቃሚ በመሆኗ ላለፉት ሁለት ዓመታት ጅቡቲ ከኢትዮጵያ ከፍተኛ ጥቅም ማግኘቷ ይታመናል።</p>

<p>ከቅርብ ጊዜ ጀምሮ ግን በጅቡቲ የወደብ አጠቃቀም ላይ የክፍያ ተመንን በተመለከተ በኢትዮጵያና በጅቡቲ መካከል አለመግባባቶች መከሰታቸው ይታወቃል። ኢትዮጵያ ከሚገባው በላይ ሂሳብ ተጠይቄያለሁ ስትል ጅቡቲም በበኩሏ ለወደቡ ማሳደሻ ከፍተኛ ወጪ አውጥቻለሁ በማለት ለምሰጠው የወደብ አገልግሎት ክፍያ ይጨምርልኝ ስትል መሰንበቷ ይታወቃል።</p>

<p>በኤርትራና በጅቡቲ መካከል ለወደፊቱ ይኖራል በሚባለው የመቀራረብ ግንኙነት ወደብ አልባ ለሆነችው ኢትዮጵያ ችግር ያስከትል ይሆናል የሚል ሥጋት እንዳለ አንዳንድ መረጃዎች ይጠቁማሉ።</p>


<p class="align-center"><a href="/Gazettas/AddisRaey/info/AddisRaey.sera.html">ከአዲስ ራዕይ የካቲት 14 ቀን 1993</a></p>

</body>
</html>	
