<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የስዬ ወንድምና የጣይቱ ሆቴል ባለቤት አዲስ የሙስና ክስ ተከፈተባቸው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የስዬ ወንድምና የጣይቱ ሆቴል ባለቤት አዲስ የሙስና ክስ ተከፈተባቸው!</h2>


<p>በእነ አቶ ስዬ አብርሃ ላይ የተከፈተባቸው የሙስና ክስ አንደኛ የአቃቤ ህግ ምስክር ሆነው የተቀመጡት የቀድሞው የኢትዮጵያ ንግድ ባንክ ፕሬዚዳንት አቶ ጥላሁን አባይን ከአቶ ስዬ ወንድም ጋር አዲስ ክስ ቀረበባቸው። በኢትዮጵያ ንግድ ባንክ ውስጥ በተፈጸመው "ግዙፍ የሙስና ወንጀል" ግንባር ቀደም ተጠርጣሪ ሆነው ከታህሳስ 30 ቀን 1994 ዓ.ም ጀምሮ በቁጥጥር ስር የዋሉት ፕሬዚዳንቱ አቶ ጥላሁን አባይ በጠቅላይ ፍ/ቤት እየታየ ባለው የአቶ ስዬና የአቶ ታምራት ላይኔ የሙስና ክስ ወንጀል አንደኛ ምስክር ሆነው መቀመጣቸው ይታወሳል። አቃቤ ህግ አቶ ጥላሁንን እንደምስክርነት ያስቀመጧቸው አቶ ስዬ አብርሃና አቶ አሠፋ አብርሃ ስልጣናቸውን ተመክተው ለወንድሞቻቸው ብድር እንዲፈቀድ በስልክና በቃል ጫና እንዲደረጉ እንዲገልጹ ነበር። ይሁን እንጂ አቶ ጥላሁን የአቃቤ ህግ ምስክር ለመሆን ከተስማሙ በኋላ አቋማቸውን እንዲለውጡ አንዳንድ ውስጥ አዋቂዎች እንዳግባቧቸውና እሳቸውም እንደተስማሙ ከዚህ ቀደም በነፃ መገናኛ ብዙሀን ይፋ መደረጉ የሚታወስ ነው። ውስጥ አዋቂዎች እንደሚሉት አቶ ጥላሁን አባይን ተከሳሽ ያደረጋቸው ይኸው ምስክር ለመሆን አሻፈረኝ ባይነታቸው ነው።</p>

<p>ባለፈው ሰኞ ጥቅምት 4 ቀን 1994 ዓ.ም የተሠየመው የፌዴራሉ ከፍተኛ ወንጀል ችሎት ይህንን የእነ አቶ ጥላሁን አባይን የሙስና ወንጀል በተመለከተ የቀረቡለት አራት የክስ መዛግብት ተመልክቷል። ቀደም ብሎ በአንድ መዝገብ 54 ተከሳሾች የያዘው ወንጀል አሁን ወደ አራት የተለያዩ መዝገቦች ተለውጦ ለፍርድ ቤቱ ሲቀርብ ሶስት ተጠርጣሪ እስረኞችን ነፃ ሲያወጣ፣ ሌሎች ተጨማሪን ግለሠቦች ደግሞ ወደክሡ አምጥቷል።</p>

<p>በዚህ መሠረት የብርሃን አሠፋ ቡና ላኪ ድርጅትና የዱቄት ፋብሪካ ባለቤት የሆኑት ነጋዴ ወ/ሮ ብርሃን አሠፋ በነፃ እንዲለቀቁ ወስኗል። እንዲሁም ከንግድ ባንክ ባለስልጣናት አቶ ሠኢድ ይመርና አቶ ታደሠ ወርቁ በክሱ ውስጥ ባለመካተታቸው ከእስር እንዲፈቱ ትእዛዝ ተሠጥቷል።</p>

<p>ከንግድ ባንክ ባለስልጣናት ጋር በአዲስ የክስ መዝገብ ከተከሰሱት ውስጥ የአቶ ስዬ አብርሃ ወንድምና ምፍአም የተሰኘው ኩባንያ ስራ አስኪያጅ የሆኑት አቶ ምህረተአብ በጠቅላይ ፍ/ቤት እየታየ ባለው የእነስዬ የሙስና ክስ መዝገብ ውስጥ ተካተው ጉዳያቸው እየታየ መሆኑም ይታወቃል የጣይቱ ሆቴል ባለቤት የሆኑት አቶ ፍፁም ዘአብአስገዶምም በተመሳሳይ መልኩ በጠቅላይ ፍ/ቤት ጉዳይቸው እየታየ ቢሆንም ከእነጥላሁን አባይ ጋር በድጋሚ መከሰሳቸውን አቃቤ ህግ ጥቅምት 4 ቀን 1994 ዓ.ም ባቀረበው የክስ መዝገብ አስታውቋል።</p>

<p>በንግድ ባንክ ባለስልጣናት ላይ ከቀረቡት 4 የሙስና ወንጀል ክሶች ሶስቱ በአቶ ጥላሁን አባይ ስም የተመዘገቡ ሲሆኑ፣ አራተኛው በአቶ አላቸው አድማሡ ተመዝግቧል። ጉዳዩን የተመለከተው ፍ/ቤት ለአራቱም መዝገቦች ቀጣይ ቀጠሮው የፊታችን ማክሰኞ ጥቅምት 12 እንዲሆን ወስኗል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ጥቅምት 7 ቀን 1995</a></p>

</body>
</html>	














