<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከአንት ወርፕ ወደብ የተጫኑ ዘመናዊ ታንኮችና ከባድ መሣሪያዎች ኤርትራ ተራገፉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከአንት ወርፕ ወደብ የተጫኑ ዘመናዊ ታንኮችና ከባድ መሣሪያዎች ኤርትራ ተራገፉ»</h2>


<p>ግንቦት 4 ቀን 1990 ዓ.ም የተቀሰቀሰውና መቋጫ ሳይበጅለት አራተኛ ዓመቱን ለማስቆጠር የተቃረበው የኢትዮ-ኤርትራ የድንበር ውዝግብ «ይግባኝ የሌለው ፍርድ» ሊሠጥበት ከአንድ ወር ያልበለጠ ጊዜ ቢኖረውም የሚሰጠው ውሣኔ ሁለቱንም ወገን የማያስደስት በመሆኑ ሀገራቱ ተመልሰው ወደ ጦርነት ሊገቡ እንደሚችሉ ቅርበት ያላቸው የዲፕሎማቲክ ምንጮችን በመጥቀስ ቢቢሲ ሲዘግብ፣ በአንፃሩ ኤርትራ በማሠልጠኛ የነበሩ ወታደሮችና በቅርብ ጊዜ የገዛቻቸውን አዳዲስ ከባድ መሣሪያዎች ድንበር የማስጠጋት ሂደት ማጠናከሯ ተገለፀ። ዘ-ሄግ በሚገኘው ዓለም አቀፍ ፍ/ቤት በኢትዮጵያ ወገን ተቀጠሩት ጠበቃዎችም አዲስ አበባ ገብተው ስለጉዳዩ ብዙም እውቀት ለሌላቸው የሚኒስትሮች ም/ቤት አባላት ማብራሪያ ሠጡ።</p>

<p>ግልፅነት በሌለው መንገድ አንዳንድ የሚኒስትሮች ም/ቤት አባላት ኢትዮጵያ በሄጉ ዓለም አቀፍ ፍ/ቤት ውሣኔ እንደምትጠቀም በተዋረድ እያሳወቁ መሆናቸውን የተገለፀልን ሲሆን፣ የም/ቤቱ አባላት አንድም የተብራራ ነገር መስጠት እንዳልቻሉ፣ ስለጉዳዩ ጠለቅ ብለው እንደማያወቁም ተናገሯል። ጠበቃዎቹ ስለቀረቡት ማስረጃና መከራከሪያ ለራሳቸው ለሚኒስትሮቹ እንዳልገለፁላቸው፣ በሻዕቢያ ወገን የቀረበው ማስረጃ ምን እንደሆነም አለመነገሩን ያስረዱት የዜና ምንጮች ራሳቸው የሚኒስትሮች ም/ቤት አባላት እንኳ የጠበቀ መከራከሪያ ሳይነገራቸው ነገ ይግባኝ ተብሎ ለማይጠየቅበት ፍ/ቤት ስለቀረበው ጉዳይ ሳይረዱ ሌላውን ማስረዳት እንደማይቻል ገልፀዋል።</p>

<p>ከየት እንደተገዙ ያልታውውቁና መነሻቸው ከቡልጋሪያና ከቤልጅየም አንትወርፕ ወደብ እንደሆነ የተገለፀላቸው አውሮፕላኖችና መርከቦች የጦር መሣሪያ ጭነው በኤርትራ ግዛት ማራገፋቸውን ኤፒ የዜና ምንጭ ዘገበ። ከዚህ ቀደም ከገቡት ዘመናዊ ጀቶች ጋር በጋራ ከአየር ኃይሉ ውስጥ የሚሠሩ ሚ-8 የተሰኙ ሩሲያ ሰራሽ ሄሊኮፕተሮችና ሥሪታቸው የየት ሀገር እንደሆኑ ያልታወቁ ታንኮችና ከባድ መሣሪያዎች በኤርትራ ወደብ ስለመራገፋቸው ታማኝ ምንጮችን ጠቅሶ የዘገበው የዜና ምንጭ ኤርትራ በአሁኑ ወቅት ከአብዛኞቹ ጐረቤት ሀገሮች ጋር የገለልተኝነት ግንኙነት እያራመደች በመሆኗ ይህንን ያህል መሳሪያ በአንድ ጊዜ ማስገባቷ አስገራሚ መሆኑን ጠቅሶ የካቲት 14 ቀን 1994 ዓ.ም በኔዘርላንድ ዘ-ሄግ ከተማ የሚሠየመው ዓለም አቀፍ የዳኝነት ሂደት ከኢትዮጵያ ጋር ያላትን ውዝግብ በማስመልከት የመጨረሻ ውሣኔ የሚሰጥ በመሆኑ ኢትዮጵያ በሁኔታው በመከፋት ጥቃት ብትሠነዝር ጠንካራ መከላከል ለማድረግ መሣሪያዎቹን ሳትገዛ እንዳልቀረ ነው የገለጠው። ኤርትራ በአሁኑ ወቅት በማሠልጠኛ የነበሩትን ወታደሮቿን በተለይ በማዕከላዊና በምሥርቃዊ የኢትዮ-ኤርትራ ግንባር ወረዳዎች ማከማቸት መጀመሯን የሚገልፁ ወገኖች ደግሞ በተለይ በአሠብ ቡሬ በኩል ቀደም ሲል በኢትዮጵያ ኃይሎች የፈራረሱ የውሃ ማከማቻ እና የስንቅ ማከማቻ ዴፖዎችን መልሶ በመገንባትናበማጠናከር ላይ ማተኮሯ በዚህ ግንባታ ሌላ ዙር ግጭት እንዳይከፈት ሥጋት ያለ መሆኑን ጠቋሚ ነው ይላሉ።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ጥር 13 ቀን 1994</a></p>

</body>
</html>	














