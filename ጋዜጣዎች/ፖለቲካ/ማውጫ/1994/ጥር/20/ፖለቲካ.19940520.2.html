<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ትናንት የኢሕአዴግን በጐ ነገሮች ለማየት ዓይን አልነበረኝም... ስደት የዚህ እውርነቴን አስቀያሚነት እንድመለከት አድርጐኛል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ትናንት የኢሕአዴግን በጐ ነገሮች ለማየት ዓይን አልነበረኝም... ስደት የዚህ እውርነቴን አስቀያሚነት እንድመለከት አድርጐኛል»</h2>


<p>ኢህአዴግ መንበረ ሥልጣኑን ከተቆጣጠረ በኋላ 42 የዩኒቨርስቲ መምህራንን ሲያሠናብት ከተባረሩትና በአሜሪካ ከተቃዋሚዎች ጋር ሲንቀሳቀሱ ቆይተው ወደ ኢትዮጵያ ከመጡት ወራት ያስቆጠሩት የቀድሞ የፍልስፍና መምህር አቶ ዘሪሁን ተሾመ ኢህአዴግን ሲቃወሙ የቆዩት በጭፍንነት እንደነበር፣ በስደት መኖራቸውም ይህንን ጭፍንነት እንዳስወገደላቸው በመናገር የፀፀት መልዕክታቸውን አሰሙ። መስራቹ አቶ አብርሀም ፀጋዬ ራሳቸውን «ካጠፉ» በኋላ የፈረሰው የአቡጊዳ ኮንግረስ አባል የነበሩትና በኮንግረሱም አማካኝነት አሜሪካ ሄደው በዚያው ጥገኝነት ጠይቀው ከኢህአዴግ ተቃዋሚዎች ጋር ሲሰሩ የነበሩት አቶ ዘሪሁን ተሾመ በዚሁ መልዕክታቸው በአሜሪካ ቆይታችው በተለያዩ ጉዳዮች ዙሪያ ሠልፎችን ሲያስተባብሩ መቆየታቸውን በተለይም በሻዕቢያው ጦርነት ወቅት መንግስትን በመደገፍ፣ በሌሎች ጊዜያት ደግሞ በመቃወም እንቅስቃሴ ማድረጋቸውን ተናግረዋል። በአሜሪካ ከተወሰኑ ኢትዮጵያውያን በቀር በቀትታ በፖለቲካ አይሳተፉም ያሉት ከመንግስታዊው «አዲስ ዘመን» ከጥር 14/1994 ዕትም ጋር ሰፋ ያለ ቃለ-ምልልስ ያደረጉት አቶ ዘሪሁን «ዋሽንግተን ውስጥ እስከ 70 ሺ የሚሆኑ ኢትዮጵያውያን ቢኖሩም በፖለቲካው መድረክ ግን የሚሳተፉት ከ3ሺ አይበልጡም» ነው ያሉት።</p>

<p>አሜሪካ እንደገቡ ከኢህአፓ፣ በኋላም በነክፍሉ ታደሰ ከሚመራው «መድረክ» ከተሰኘው ቡድን ጋር ሲንቀሳቀሱ እንደቆዩ የሚነገርላቸው እኚህ ግለሰብ በዚያች ከተማ ከሚሰራጩ ሬዲዮ ጣቢያዎች ከአንዱ በስተቀር ሌሎቹ በተቃዋሚነት ጎራ የተሰለፉ... እንዲያውም ወደ አንድ ጎን ያደላ የዜና አዘጋገቡና የፕሮፖጋንዳ ሂደት እንዳላቸው ነው የተናገሩት። በዋሽንግተን ከሚሠራጩት «አንዱ ተብሎ የተጠቀሰው በህወሓት ሰዎች የሚንቀሳቀሰውና በተቃዋሚዎች ላይ ፕሮፓጋንዳ የሚሠራጨው «ሕብረት ሬዲዮ» እንደሆነ የሚገልፁ ስለ ሂደቱ የሚያውቁ አስተያያት ሰጪዎች ሰውየው «ለእጅ መንሻ» ያቀረቡትን ከልባቸው ያምኑበታል ብለው እንደማይቀበሉና የኢህአዴግ ሚዲያዎችና ውጪ ጉዳይ ሚኒስቴር መ/ቤት በተለይ የሚያሳያቸው ቀረቤታ ይህንኑ እንደሚያረጋግጥ ነው የሚናገሩት።</p>

<p>ከዕለታዊ አዲስ ዘመን ጋር ባደረጉት ቃለ-ምልልስ «ከኤርትራው ጦርነት በኋላ የጭፍን ጥላቻ አራማጅና በመርህ ላይ የተመሰረተ ተቃውሞ የነበረው የህብረተሰብ ክፍል ተለይቷል» በሚለው በውጪ የሚንቀሳቀሱና የኢህአዴግ ተቃዋሚ የሆኑ የፖለቲካ ድርጅቶችን የኮነኑት አቶ ዘሪሁን «... ገዥው ፓርቲም በግምት ላይ የተመሰረተ አግላይ ፖለቲካውን የቃኘበት፣ እኛም ደግሞ ከግል ግምቶችና ጥላቻዎች ተነስተን የምናካሂዳቸውን ነገሮች ያየንበት ነው አንድ የጋራ አገር እንዳለንም የተረዳንበትና ለዚያች አገር አንድ ሆነን እስካልቆምን ድረስ ደግሞ አብረን እንደምንጠፋ የተገነዘብንበትን አጋጣሚ የፈጠረ ነው» በማለት ኢህአዴግ ከኢትዮ-ኤርትራ ጦርነት በኋላ ሌሎችን ማግለሉን ማቆሙን በመግለፅ ከኢህአዴግ ሰልፍ ውስጥ መግባታቸውን በግልፅ ይፋ አድርገዋል።</p>

<p>«ኢህአዴግን እቃወም ነበር፤ ትክክል ነው። አሁንም የምቃወማቸው ነገሮች አሉ»የሚሉት የቀድሞ መምህር«የትናንቱን ከዛሬው ልዩ የሚያደርገው ነገር ትናንት የኢህአዴግ በጎ ነገሮች ለማየት አይን አልነበረኝም፤ እንዲኖረኝም አልፈልግም ነበር፤ ስደት የዚህ እውርነቴን አስቀያሚነት እንድመለከት አድርጎኛል» ብለዋል።</p>

<p>በነገራችን ላይ ከአቶ ዘሪሁን ተሾመ ጋር ከዩኒቨርስቲ መምህራን ጋር ከተባረሩት መካከል ጥቂቶቹን ለመጥቀስ ያህለ ዶ/ር ፀሐይ ብርሃነ ሥላሴ እዚያው አሜሪካ የሚገኘው የኢትዮጵያ ሀገራዊ ጉባኤ (ኢሀጉ) ሊቀመንበር፣ ዶ/ር አድማሱ ገበየሁ እና ዶ/ር ኃይሉ አርአያ በኢትዮጵያውያን ዲሞክራሲያዊ ፓርቲ (ኢዴፓ)፣ ዶ/ር በፈቃዱ ደግፌ በኢትዮጵያ ኢኮኖሚ ባለሙያዎች ማህበር፣ ዶ/ር መኮንን ቢሻው በኢትዮጵያ ሠብአዊ መብቶች ጉባኤ ውስጥ እንደሚንቀሳቀሱ ይታወቃል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ጥር 20 ቀን 1994</a></p>

</body>
</html>	














