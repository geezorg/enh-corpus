<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍራንኮ ቫሉታ ተግባራዊ ሆነ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፍራንኮ ቫሉታ ተግባራዊ ሆነ!</h1>


<p>ወደሃገር ውስጥ በስጦታ የሚገቡ ንብረቶች በተወሰነ ደረጃ በፍራንኮ ቫሉታ እንዲገቡ የሚያደርግ አዲስ መምሪያ በገቢዎች ሚኒስትር በአቶ ጌታቸው በላይ በፊርማ ፀድቆ መውጣቱን ውስጥ አዋቂ ምንጮች ገለፁ። በሚኒስትሩ ተፈርሞ የወጣው መምሪያ እንደሚገልፀው ከሆነ ግለሰቦች ከውጭ አገር በስጦታ የሚላክላቸውን ዕቃ ማስገባት የሚችሉት ዋጋው ከ15ሺህ ብር በላይ ካልሆነ ነው። የሚላኩላቸው መኪና ከሆነ የፍራንኮ ቫሉታ መመሪያው አይመለከተውም።</p>

<p>የመንግሥት ድርጅቶች፣ ዓለም አቀፍ ድርጅቶችና መንግሥታዊ ያልሆኑ ድርጅቶች ኤል.ሲ (ሌተር ኦፍ-ክሬዲት) ሳይከፍቱ ግምታቸው ከ30 ሺህ ብር በላይ ያልሆነ ንብረት ማረጋገጫ በማቅረብ በፍራንኮ ቫሉታ ማስገባት እንደሚችሉም በደብዳቤው ላይ ከሰፈረው ሀተታ መረዳት ተችሏል።</p>

<p>ለንግድ ትርዒትና ለመሳሰሉት አገልግሎት የሚውሉ ሳምፕሎች፣ የማስታወቂያና የፕሮሞሽን ቁሳቁሶች ግምታቸው ከ20ሺ ብር ካልበለጠ በፍራንኮ ቫሉታ የሚገቡ ሲሆን አላቂ ዕቃዎችም በዚሁ ሥር ተካተዋል። ይህ የመንገደኞች ሻንጣን እንደሚያካትት የሚገልፀው መምሪያው ቁሳቁሶቹ ለንግድ አገልግሎት እንደማይውሉ ከንግድና ኢንዱስትሪ ሚኒስቴር አሊያም ከወጣቶች ስፖርትና ባህል ሚኒስቴር ፈቃድ ሊኖረው እንደሚገባው ያስረዳል።</p>

<p>ይህ በእንዲህ እንዳለ በቅርቡ ተግባራዊ በሚደረገውና በተለይ በመንግሥት ባለሥልጣናት ላይ የተነጣጠረ ነው በተባለው የገቢና ንብረት ማስመዝገብ አዋጅ መሠረት ንብረቱን ያላስመዘገበ፣ ገቢውን ያላሣወቀ ማንኛውም ግለሰብ ያው ንብረት ሊወረስ እንደሚችል የገቢዎች ሚኒስትር አቶ ጌታቸው በላይ ገለፁ።</p>

<p>ንብረቱንና ገቢውን የማሣወቅ ግዴታውን ባልተወጣ ግለሰብ ላይ ለምን እንዳላስመዘገብ በዝርዝር ሕጉ ላይ እንደሚታይ የገለፁት ሚኒስትር "...ሥራ ላይ ያለው የወንጀለኛ መቅጫ ሕግ እንዲመዘገብ የታዘዘውን ንብረትያላስመዘገበ ሰው ወንጀለኛ እንደሆነ ያስገነዝባል። አሁን የሚረቀቀው የንብረትና የገቢ ሕግ በሕጉ መሠረት ያላስመዘገበ ግለሰብ ወንጀለኛ እንደሆነ ሲገለፅ ካላስመዘገበ ሊወረስ ይችላል እስከማለት ይደርሣል" ሲሉ ነው ለፖርቲያቸው ልሣን የተናገሩት።</p>

<p>ግለሰቦች ንብረታቸውን ያላስመዘገቡበት ሁኔታ እንደሚታይና ምክንያቱ ከታወቀ በኋላ ከድርጊቱ ጋር የሚመጣጠን ከባድ ቅጣት ሊኖር እንደሚችል የተናገሩት ሚኒስትር አቶ ጌታቸው በላይ "...ምክንያቱ ምን ሲሆን ቅጣቱ ምን ይሆናል የሚለው በዝርዝር ሕጉ የሚታይ ቢሆም እንደአጠቃላይ የመውረስ አሠራርና የሚከላከል ሕግ የለም" ለማለት ንብረቱን ሣያስመዘግብ በተገኘ ማንኛውም ግለሰብ ላይ በደርግ ሥርዓት እንደታየው ንብረት የመውረስ እርምጃ ሊወሰድ እንደሚችል የሚገልፅ እንድምታ ያለው ምላሽ ሰጥተዋል።</p>

<p>ማንኛውም ግለሰብ ቀደም ሲል ስለሰበሰበው ንብረት የመዘርዘር ግዴታ እንደሌለበት አሁን ያለውን የማሣወቅ ግዴታ እንደተጣለበት የሚገልፁት ሚኒስትሩ "በሕገ መንግሥቱ በተፈቀደው መሠረት ለሕዝብ ጥቅም ሲባል ሕጋዊ በሆነ መንገድ የማንኛውንም ሰው ንብረት መያዝና መውረስ ይቻላል፤ የሕዝብ ጥቅም ሲባልም ገቢን በትክክል መሠብሰብ ሊሆን ይችላል" በማለት የሕዝብ ጥቅም ማለት ገቢን በትክክል ከመሰብሰብ ውጪ ሊሆን እንደሚችል የሚጠቁም አስተያየት ሰጥተዋል።</p>

<p>"....ግብር ያልከፈለበት ንብረት ይወረሣል የሚል ሕግ ካለ ይወረሣል፤ አሁንም በዚህ መልኩ ነው እየተቀረፀ ያለው" በማለት አዋጁን እያረቀቀ የሚገኘው መንግስታዊው አካል መሆኑን ያሣወቁት ሚኒስትር ጌታቸው በላይ "....ይሁን እንጂ በአግባቡ አላፈራህም፣ በሕግ መሠረት አላስመዘገብክም ተብሎ ንብረቱ የተያዘበት ግለሰብ ፍርድ ቤት ሄዶ ማስመዝገብ ይችላል፤ ማንም ሰው ፍርድ ቤት ሄዶ አቤት የማለት መብቱን አልተከለከለም" በማለት ስለተወረሰ ንብረቱ ፍርድ ቤት በመሄድ ከማስመዝገብ ያላለፈ አቤቱታ ብቻ ማቅረብ እንደሚችል ጠቁመዋል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ሰኔ 10 ቀን 1994</a></p>

</body>
</html>	














