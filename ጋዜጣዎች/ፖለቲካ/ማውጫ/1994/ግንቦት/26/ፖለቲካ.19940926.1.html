<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>57 ሚሊዮን ብር ካፒታል ያለው የአማልጋሜትድ ሕንፃና ሙሉ ንብረት እንዲሸጥ ተወሰነ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">57 ሚሊዮን ብር ካፒታል ያለው የአማልጋሜትድ ሕንፃና ሙሉ ንብረት እንዲሸጥ ተወሰነ!</h2>


<p>የኢሕአዴግ ንብረት ከሆነው አምባሰል ንግድ ድርጅት ጋር በመመካከር በሀገር ውስጥ ማዳበሪያ (ፈርቲልሊዘር) ሲያሠራጭ የነበረው የኢትዮጵያ አማልጋሜትድ ሊሚትድ ሕንፃና ሌሎች ንብረቶች እንዲሸጡ በፍ/ቤት ተወሰነ።</p>

<p>በእርሻ ሰብል ገበያ ኮርፖሬሽን ክስ የቀረበበት የኢትዮጵያ አማልጋሜትድ ሊሚትድ ባለፈው አርብ በከፍተኛው ፍ/ቤት በተላለፈበት ትዕዛዝ መሠረት ንብረቱ የሆነውንና በደብረዘይት መንገድ የሚገኘውን የዋናው መ/ቤት ባለሁለት ፎቅ ሕንጻ በጨረታ እንዲሸጥ የተወሰነ ሲሆን፤ በተጨማሪም እዚያው ወረዳ 18 ቀበሌ 33 ውስጥ የሚገኘው የድርጅቱ ጋራዥ፣ ሣሪስ አካባቢ ወረዳ 19 ቀበሌ 59 ያለው ዱቄት ፋብሪካ እንዲሁም ከአንድ መቶ በላይ የሚሆኑ የድርጅቱ ተሽከርካሪዎች ናቸው። የድርጅቱ ሥራ አስኪያጅና ከፍተኛ የአክስዮን ድርሻ ያላቸው አቶ ገብረየስ ቤኛ በአሁኑ ወቅት አሜሪካ ነው የሚገኙት።</p>

<p>አማልጋሜትድ ከ10 ዓመት ክርክር በኋላ ከ6 ወራት በፊት በተሰጠው ውሣኔ በጥቅሉ የተበየነበት 14. ሚሊዮን ብር ከከሣሹ ድርጅት እንዲከፈል፣ በሂደቱ የወጡትንም ወጪዎች እንዲሸፍን የሚያስገድድ ነበር። አሁን የፌዴራሉ ከፍተኛ ፍርድ ቤት በሰጠው ትዕዛዝ ደግሞ በ57 ሚሊዮን ብር ካፒታል የሚንቀሳቀሰው የአማልጋሜትድ ንብረት በሙሉ ታግዶ በጨረታ እንዲሸጥ ውሣኔ አስተላልፏል።</p>

<p>የፍርድ ቤት ክርክሩ የተጀመረው በደርግ የሥልጣን ዘመን ጀምሮ ከነበረ ችግር ነው። በደርግ የመጨረሻ የሥልጣን ዓመታት በሰሜን ኢትዮጵያ ተከስቶ በነበረው አስከፊ የረሃብ አደጋ የእርዳታ እህል ሲያጓጉዙ ከነበሩት ድርጅቶች አንዱ አማልጋሜትድ ሊሚትድ ነበር። በተለያዩ ወቅቶች በተካሄዱ 24 ስምምነቶች መሠረት አማልጋሜትድ 38 ሚሊዮን 700ሺህ ብር አገኘ። እርሻ ሰብል ገበያ ኮርፖሬሽን ከኢሕአዴግ የመዋቀር ለውጥ በኋላ ወደ ኢንተርፕራይዝ ሲቀየር ውዝግቡ ገፍቶ ወጣ። አዲስ የተቋቋመው ኢንተርፕራይዝ (የቀድሞው እርሻ ሰብል) ከ39 ሚሊዮን 700 ሺህ ብር ውስጥ 2 ሚሊዮን 800 ሺህ የሚሆነው ብር በስህተት እንደተከፈለ በመግለፁና ስምምነት በመታጣቱ ክስ ተጀመረ። ሌሎችም ብሮች ተደማምረው ቀረቡና ከ4 ሚሊዮን ብር ባልበለጠ ገንዘብ ክስ የተጀመረበት አማልጋሜትድ የአሥር ዓመት የገንዘቡ ወለድ ተሰልቶበት 14 ሚሊዮን 800 ሺህ ብር እንዲከፈል ሊጠየቅ ፍቃደኛ ሣይሆን ቀርቶ ያልረታበትን የፍርድ ሂደት ጀመረ። አሁን ንብረቱ በሙሉ ለጨረታ እንዲቀርብ ተወሰነበት። የአማልጋሜትድ ባለሥልጣናት ግን ውሣኔውን በመቃወም ይግባኛቸውን ለጠ/ፍ/ቤት እንደሚያቀርቡ ነው የሚናገሩት።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ግንቦት 26 ቀን 1994</a></p>

</body>
</html>	















