<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንሚ አዲስ ቃል አቀባይ ተሾመለት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንሚ አዲስ ቃል አቀባይ ተሾመለት</h1>


<p>የኢትዮጵያ መንግስት ለተመድ ሠላም አስከባር ኃይል (አንሚ) ድንበሩን እንዲዘጋ ምክንያት ናቸው ከተባሉት ሁለት የአንሚ ባለሥልጣናት አንደኛው ወደ ኒውዮርክ ሲዛወሩ፣ በሁለተኛው ኃላፊ -ሜጀር ጄኔራል ፓትሪክካማራት ላይ ግልፅ ውሳኔ አለመሠጠቱና ኢሪን ካሠራጨው ዜና መረዳት ተችሏል። የአንሚ ሠላም አስከባሪ የውጭ ጋዜጠኞች ያለ ኢትዮጵያ ፈቃድ ከናይሮቢ አሥመራ እንዲገቡ፣ በኋላም ከአሥመራ ወደባድመ ከተማ እንዲገቡ በማድረጋቸው ነው ድንበሩ ባለፈው ሰኞ እስከተከፈተበት ድረስ እንዲዘጋየተደረገው።</p>

<p>ለኤርትራ ያደላሉ ከተባሉት የአንሚ ኃላፊዎች ውስጥ ቃል-አቀባዩ ጂንቪክቶር ንጐሎ ወደ ኒውዮርክ የተዛወሩ ሲሆን፣ በምተካቸው ጌይል ሴይንት የተባሉ ግለሰብ ተጠባባቂ ቃል አቀባይ ሆነው ተመድበዋል። ወይዘሮ ጌይል ሴይንት የቃል-አቀባይ ዝውውሩ የተካሄደበትን ምክንያት በግልፅ ለማሳወቅ ፈቃደኛ ሳይሆኑ ቀርተዋል።</p>

<p>የኢትዮጵያ መንግስት የአንሚ ሰዎች "ለአንዱ ወገን ያጋደለ የወገንተኝነት ሥራ እየሠሩ ነው ሜጀር ጄኔራል ፓትሪክ ካማራትም በዚሁ ዋነኛ ተሳታፊ በመሆናቸው ከሥልጣናቸው እንዲነሱ" በማለት ስላቀረበው ጥያቄ አንሚ በአሁኑ ወቅት መግለጫ ለመስጠት ፈቃደኛ አለመሆኑን አዲሷ ቃል አቀባይም ደግመው ተናግረዋል። በኢትዮጵያ በኩል "ተባረው" ስም እንዳልተጠቀሰ የገለፀው ቢቢሲ የዲፕሎማቲክ ምንጮችን ጠቅሶ ሜጀር ጄኔራል ፓትሪክ ከማራት እንዲነሱ ፍላጐት ያለ መሆኑን መጀመሪያ ከገለጹ በኋላ፣ ጠ/ሚኒስትር መለስ ዜናዊ በፃፉት ደብዳቤ ላይም ተጠቃሱ ጄኔራል ከአካባቢው እንዲነሱ የተጠየቀ መሆኑን ዘግቧል።</p>

<p>ክሱ የቀረበለት የተመድ የፀጥታው ም/ቤት ኢትዮጵያን ይቅርታ ከጠየቀ በኋላ የኔዘርላንዱ ጄኔራል ከቦታው እንደሚነሱ ቢያሳውቀም ይህ ዘገባ እስከተጠናቀረበት ሰዓት ድረስ በቃል-አቀባዩ ላይ የተወሰደው ምንም አይነት እርምጃ በጄኔራሉ ላይ እናዳልተወሰደ ነው የታወቀው። የተመድ ዋና ፀሐፊ ልዩ ልዑክ የሆኑት ሌጉዌላ ጆሴፍ ሌጉዌላ ከኢትዮጵያ ባለሥልጣናት ጋር ውይይት ካካሄዱ በኋላ ኢትዮጵያ የዘጋችውን ድንበር ባለፈው ሰኞች መከፈቱ ይታወሳል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ግንቦት 5 ቀን 1994</a></p>

</body>
</html>	














