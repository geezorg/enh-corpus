<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፍልስጤምና እስራኤል ጦርነት አራት ሃበሻዎች ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በፍልስጤምና እስራኤል ጦርነት አራት ሃበሻዎች ተገደሉ</h1>


<p>በእስራኤልና ፍልስጤም (ፓሊስታይን) መካከል የተቀሰቀሰው ግጭት ወደሙሉ ጦርነት በተሻገረበት በአሁኑ ወቅት 4 ሃበሻዎች መገደላቸውን የአሜሪካ ድምፅ ሬዲዮ ዘገበ። የፍልስጤማውያን አንቲፋዳ ትግል ከተጀመረ በኋላ በአውቶቡሶች ላይ በደረሰ የቦምብ ፍንዳታ 4 ኢትዮጵያን ይሁዳዎችየተገደሉ ሲሆን/ ከአራቱ ሟቾች ውስጥ የ67ና የ87 ዓመት እድሜ ያላቸው አዛውንቶች እንደሚገኙበትም ተገልጿል። ቅዳሜ ምሽት ይህን መረጃ የሰጡት የቴሌአቪቭ ሬዲዮ የአማርኛው ፕሮግራም ኃላፊ የሆኑት አቶ ሠለሞን መርሻ ናቸው።</p>

<p>እስራኤል ውስጥ ከ75-80 ሺህ የሚገመቱ ኢትዮጵያውያን እንደሚገኙ የገለፁት ሠለሞን መርሻ በፍልስጤማውያን ኢንቲፋዳ አመፅ የተገደሉት 4 ሰዎች መሆናቸውን የገለፁ ቢሆንም፤ ከኢትዮጵያ ወደ እስራኤል የሄዱት አንዳንድ ኢትዮጵያውያን በሠራዊቱ ውስጥ ከተቀጠሩ በኋላ የሰጡት ደም እንዲቃጠል በመደረጉ ራሳቸውን ስላጠፉ ይሁዳዎች ጉዳይ የገለጹት ነገር የለም።</p>

<p>የቴልአቪቭ ሬዲዮ የአማርኛ ፕሮግራም የጀመረው ሃበሻዎች ከመንግስት በኩል የሚሰጡ መግለጫዎችን በራሳቸው ቋንቋ እንዲረዱት እንዲሁም አደጋ በሚከሰትበት ወቅት የሚተላለፉት ማስጠንቀቂያንም እንዲከታተሉ ተብሎ መከፈቱን ነው የገለፁት። እ.ኤ.አ በ1991 ዓ.ም የባህረሠላጤው ጦርነትበተከፈተበት ወቅት ሳዳም ሁሴን ሚሳይሎች ወደ እስራኤል እንዲተኮስ ሲያደርጉ ሬዲዮ ጣቢያው ለኢትዮጵያውያን ፈላሻዎች መረጃና ማስጠንቀቂያ በመሥጠት አገልግሎት መስጠቱን ገልፀዋል። በአሁኑ ወቅት እስራኤል ከዓለም ማኅበረሰብ የሚቀርብላትን የሰላም ሃሣብ ቸል በማለት የፍልስጤማውያን ምድርን መውረሩን ቀጥላበታለች።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ መጋቢት 30 ቀን 1994</a></p>

</body>
</html>	














