<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አገራችን በአሰብ ወደብ የባለቤትነት ጥያቄ ለማቅረብ የሕግ መሠረት አይኖራትም" ው/ጉ/ሚ ስዩም መስፍን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"አገራችን በአሰብ ወደብ የባለቤትነት ጥያቄ ለማቅረብ የሕግ መሠረት አይኖራትም" ው/ጉ/ሚ ስዩም መስፍን</h2>


<p>ኢትዮጵያ በአሰብ ወደብ ላይ የባለቤትነት ጥያቄ ለማንሳት የሚያስችላት ሕጋዊ መሠረት ባይኖርም የባህር በር የሌላቸው ሀገሮች የባህር በር ባላቸው ሀገሮች በኩል የመተላለፍና በባህር በሩ የመጠቀም በዓለም አቀፍ ሕግ የመታወቅ መብት አላት ሲሉ ው/ጉ/ሚ/ር ስዩም መስፍን ገለፁ።</p>

<p>ዓለም አቀፉ የድንበር አካላይ ኮሚሽን በመጪው ሚያዝያ 5/94 ይፋ እንደሚያደርገው በሚጠበቀው የኢትዮ-ኤርትራ ድንበር የመጨረሻ ውሳኔና አንዳንድ ተቃዋሚ የፖለቲካ ድርጅቶችም በዚሁ ዙሪያ እያሰሙ ካሉት ተቃውሞ ጋር በተያያዘ ው/ጉ/ሚኒስትሩ ሰሞኑን ከ«ዘመን» መፅሔት ጋር ባደረጉት ቃለ-ምልልስ "እ.ኤ.አ በ1908 በተፈረመው የድንበር ስምምነት በግልፅ እንደተቀመጠው፤ በሁለቱ ሀገሮች መካከል ያለው ምስራቃዊ የድንበር ክፍል ከባህሩ ጠረፍ ትይዩ በስልሳ ኪሎ ሜትር እየተለካ ወደ መሬት የሚገባና እስከ ጅቢቱ ድንበር ድረስ የሚዘልቅ ነው። በመሆኑም አገራችን በአሰብ ወደብ ላይ የባለቤትነት (የይገባኛል) ጥያቄ ለማቅረብ የሚያስችላት የሕግ መሠረት አለ ለማለት አይቻልም" ብለዋል።</p>

<p>የድንበር ማካለሉ በቅኝ ግዛት ወቅት ከጣሊያን ጋር በተደረጉ ስምምነቶች መሠረት መፈፀም የለበትም። እነዚህ ስምምነቶች የጣሊያን መንግሥት የገባውን ውል አፍርሶ ኢትዮጵያን ሲወር ተሽረዋል የሚለውን የተቃዋሚ ድርጅቶችን በማስመልከት ለቀረበላችው ጥያቄም "ጣሊያን ኢትዮጵያን በመውረሯ ምክንያት ከወረራው በፊት የተፈፀሙ የድንበር ስምምነቶች ይፈርሳሉ የሚባሉ ከሆነ የኢትዮጵያን ድንበር በኤርትራ በኩል ብቻ ሳይሆን ከሌሎች ጐረቤት አገሮች ጋር ያላትን ወሰን የሚለዩትንም ጨምሮ የሚንድ በመሆኑ ለአገሪቱ ብሔራዊ ጥቅም ተፃራሪ የሆነ ሃሳብ ብቻ ሳይሆን፣ በአፍሪካ ቀንድ የማያባራ ጦርነት እንዲቀሰቀስ ብሎም በአፍሪካ ውስጥ ብጥብጥና ሥርዓት አልበኝነት እንዲነግሥ የሚጋብዝ ነው።" ሲሉ ው/ጉ/ሚ/ር ስዩም ምላሽ ሰጥተዋል።</p>

<p>የሻዕቢያ ወረራ በሕዝባችን መስዋዕትነት ከተቀለበሰ በኋላ አልጀርስ ላይ የተፈረመው ስምምነት የሀገራችንን ጥቅም አያስከብርም የሚሉ ወገኖች አሉ። ው/ጉ/ሚኒስትሩ ይህ እውነት ነው? በሚል ለቀረበላቸው ጥያቄ ው/ጉ/ሚኒስትሩ ምላሽ ሲሰጡም "ሻዕቢያ ሕገ ወጥ ሕልሙን በኃይል ሊጭን የፈለገበትን ወረራ በመቀልበስ ድንበር የመካለሉም ጉዳይ በሕግና በፍርድ አካል እንዲወሰን ማስገደድ ለኢትዮጵያ ትልቅ ድል ነው" ብለዋል።</p>

<p>በኢትዮጵያና ኤርትራ መካከል በአሁኑ ጊዜ ያለው ሁኔታ የወደብ አጠቃቀም ስምምነት ለማድረግ አመቺ ይሆናል የሚል እምነት የለኝም። ይሁን እንጂ ከኤርትራም ሆነ ከሌሎች ጐረቤቶቻችን ጋር በዓለም አቀፍ ሕግ ላይየተመሠረተና ዋስትና ያለው፣ ለትውልዶች የሚዘልቅና ቋሚ የሆነ የመንግሥታት ግንኙነት ቢበላሽ እንኳ እራሱን ችሎ የሚኖር የወደብ አጠቃቀም ሥርዓት መዘርጋት የሚቻል መሆኑንና በዚህም አቅጣጫ ተገቢው እንቅስቃሴበመደረግ ላይ መሆኑን ለማስታወስ እወዳለሁ ያሉት ው/ጉ/ሚኒስትር ስዩም መስፍን "አለም አቀፉ ፍ/ቤት ባድመንና ዛላንበሳን ለኤርትራ እንዲሰጡ አዳልቶ ቢወስን ምን ማድረግ እንችላለን?" ተብሎ ለቀረበላቸው ጥያቄዎች "...ኮምሽኑ ወገንተኛ ያልሆነ የግልግል አካል እንዲሆን አስፈላጊው ሁሉ ጥንቃቄ ተደርጓል። በኢትዮጵያ በኩል የይገባኛል ጥያቄ የቀረበባቸውን አካባቢዎች በተመለከተ በማስረጃና በዓለም አቀፍ ሕግ የተፃፉ ጠንካራ ክርክሮችን ያቀረብን በመሆኑ በዚህ መሠረት የተጠቀሱትን የድንበር ስምምነቶችና ተፈፃሚነት ያለውን የዓለም አቀፍ ሕግ መሠረት ያደረገ ፍትሐዊ ውሳኔ እንደሚሰጥ እንጠብቃለን። ስምምነቱ ውሳኔው ከማናቸውም የፖለቲካና የዲፕሎማሲ ተፅዕኖና ጫና ነፃ መሆን እንዳለበት በግልፅ ያስቀምጣል። ይህ ከሆነ ደግሞ በኮሚሽኑ የሚሰጠውን ውሳኔ መቀበል የግድ ይሆናል" በማለት መልስ ሰጥተዋል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ መጋቢት 2 ቀን 1994</a></p>

</body>
</html>	














