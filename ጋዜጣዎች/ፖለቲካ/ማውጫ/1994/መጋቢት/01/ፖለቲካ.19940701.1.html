<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚኒስትሩ ራሳቸውን ገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሚኒስትሩ ራሳቸውን ገደሉ</h1>


<p>የትራንስፖርትና መገናኛ ሚኒስቴር ምክትል ሚኒስትር የነበሩት አቶ አየነው ቢሆንልኝ የካቲት 28 ቀን 1994 ራሳቸውን ገደሉ።</p>

<p>የትራንስፖርትና መገናኛ ሚኒስትር ሆነው ሲያገለግሉ የቆዩት የአቶ አየነው ቢተውልኝ አሟሟት ፍፁም አስደንጋጭ እንደነበር ቤተሰቦቻቸውና ጓደኞቻቸው ገለፁ። አቶ አየነው ራሳቸውን ያጠፉት በመታጠቢያ ቤት በገመድ ራሳቸውን ሰቅለው ነው። ባለፈው ሐሙስ ከቀኑ 8:00 ሰዓት ላይ ቤተሰቦቻቸው ለምሳ እየጠበቋቸው ሳለ ነው አቶ አየነው መታጠቢያ ክፍል ውስጥ በገመድ ተሰቅለው የተገኙት። የ57 ዓመት አዛውንት የሆኑትና የ2 ወንዶችና የ2 ሴት ልጆች አባት የሆኑት አቶ አየነው ቢተውልኝ የቀብር ሥነ-ሥርዓት በነጋታው አርብ በቦሌ ቅዱስ ሚካኤል ካቴድራል ተከናውኗል።</p>

<p>በቀብር ሥነ-ሥርዓታቸው ላይ በርካታ ሚኒስትሮች፣ ም/ሚኒስትሮችና ሚኒስትር ደኤታዎች ቢገኙም በሥፍራው ጠ/ሚኒስትሩም ሆነ ውጭ ጉዳይ ሚኒስትሩ በሥፍራው አልታዩም። የአንደኛ ዓለም ጦርነት በ1945 ዓ.ም ሲጠናቀቅ የተወለዱት አቶ አየነው ትግራይ አድዋ ውስጥ ነበር የተወለዱት። የመጀመሪያ ደረጃ ትምህርታቸውን በንግሥት ሣባ፣ የከፍተኛ ሁለተኛ ደረጃ ትምህርታቸውን ደግሞ በልዑል መኮንን ት/ቤት ነው የተከታተሉት።</p>

<p>ከህግ እና ቢዝነስ አድሚኒስትሬሽን በተጨማሪ በተለያዩ ዘርፎች ትምህርታቸውን የተከታተሉት እኝህ ባለስልጣን በአንድ ወቅት የድሬዳዋና የኢትዮጵያ ንግድ ምክር ቤትን በፕሬዝዳንትነት አገልግለዋል። በድሬዳዋ ጨርቃ ጨርቅ ፋብሪካ፣ በሥጋ ንጥረ ኮርፖሬሽን፣ በኢትዮጵያ ፍራፍሬና አትክልት ገበያ ድርጅት (ኢትፍሩት) በሥራ አስኪያጅነት አገልግለዋል።</p>

<p>ለ10 ዓመታት ያህል በም/ሚኒስትርነት የኢህአዴግ መንግሥትን ሲያገለግሉ የቆዩት የአቶ አየነው «እራስን ማጥፋት»በመንግሥታዊ መገናኛ ብዙሃን እንዳይገለፅ መደረጉ በሕዝቡ ዘንድ ሌላ ጥርጣሬ አጭሯል። ግለሰቡ ባለፈው ታህሳስ 1994 ሹመት በተሰጠበት ወቅት አቶ አየነው ከየትኛውም ሹመት ተገልለው "ጡረታ" እንዲወጡ መደረጉም ጉዳዩን ውስብስብ አድርጐታል።</p>

<p>በቀብር ሥነ-ሥርዓቱ ከተገኙት ከፍተኛ የህወሓት/ኢህአዴግ ሹማምንት ውስጥ አቶ ስብሃት ነጋ የተገኙ ሲሆን፣ አቶ አርከበ ዕቁባይም ከትግራይ ለቀብር መጥተዋል። ከእነዚህ ውጪ በጅቡቲ አምባሣደር የነበሩት ሣህለወርቅ ዘውዴ፣ የውሃ ሃብት ልማት ሚኒስትሩ ሽፈራው ጃርሶ፣ ሚኒስትር ደኤታ ታደሠ ኃይሌ፣ ፋንታዬ ቢፍቱ፣ ዶ/ር ተቀዳ ዓለሙ፣ ፊሊጆስ ወ/ማርያም፣ የቀድሞ አምባሳደር ተከተል ፎርሲዶ፣ የቀድሞው ትልማ ሊቀመንበርና አሁን ከሼህ አል-አሙዲ ጋር የሚሠሩት አርአያ ዘርይሁን፣ የፓርላማው የውጭ ግንኙነት ተጠሪ ኃይለኪሮስ ገሠሠ ተገኝተዋል።</p>

<p>አንዳንድ ወገኖች ም/ሚኒስትር አየነው ለረዥም ጊዜያት በአዕምሮ ህመም ሲሰቃዩ ነበሩ ቢሉም ቀርቤታ ያላቸው ወገኖች ደግሞ ይህ አገላለፅ የተጋነነ እና ሌላ ስዕል ለመፍጠር የመሞከሪያ መንገድ ይመስላል ብለውታል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ መጋቢት 2 ቀን 1994</a></p>

</body>
</html>	














