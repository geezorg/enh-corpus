<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ስዬና ፃድቃን ከጦርነቱ ሁለት ቀናት በፊት ግንባር ሄደው ሠራዊቱን ሊያስፈጁ ነበር»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ስዬና ፃድቃን ከጦርነቱ ሁለት ቀናት በፊት ግንባር ሄደው ሠራዊቱን ሊያስፈጁ ነበር»</h1>


<p>ኢህአዴግ አቶ ስዬ አብርሃንና ጄኔራል ፃድንቃ ወ/ትንሳኤ የኢትዮ ኤርትራ የማጥቃት ጦርነት ሲጀመር ሁለትና ሶስት ቀን ሲቀረው ጦሩን ለማስጨረስ ግንባር ድረስ ሄደው ነበር የሚል ያልተሰማ ክስ ማቅረብ ጀምሯል።</p>

<p>በኢትዮጵያ ኤርትራ ጦርነት ወቅት የማዕከላዊ ዕዝ መመሪያውን በኃላፊነት ሲያተባብሩ የቆዩት አቶ ስዬ አብርሃና በቅርቡ ከኤታማዦር ሹምነታቸው እንዲለቁ የተደረጉት ሌ/ጄ ፃድቃን ገ/ተንሣይ በጦርነቱ ወቅት ዕልቂት ሊያስከትል የሚችል ወታደራዊ አሰላለፍ ቢያወጡም በጦር ኃይሎች ጠ/አዛዥ አቶ መለስ ዜናዊ ተቀባይነት በማጣቱ ውድቅ ተደርጓል ሲል የገዥው ፓርቲ ልሳን «አብዮታዊ ዴሞክራሲ» ጋዜጣ በዚህ ሳምንት ዕትሙ አስገራሚ ዘገባ ይዞ ወጥቷል።</p>

<p>ሌ/ጄ ፃድቃን ገ/ተንሣይና አቶ ስዬ አብርሃ የጦር ዕቅድ ፀድቆ የሰው ኃይል ሥፍራውን ከያዘ በኋላ ለጦርነቱ ሁለት ሶስት ቀን ሲቀረው ግንባር ድረስ ሄደው ዕቅዱን ለማስቅየር ጥረት ማድረጋቸውን የሚገልፀው የአብዮታዊ ዴሞክራሲው ሐተታ «ይዘውት የመጡት ያልተመከረበት አዲስ የጦር ዕቅድ ጦራችንን ለእርድ አሳልፎ የሚሰጥ» ነበር ብሎታል።</p>

<p>«እነአቶ ስዬ ጦርነቱን በቡሬና በዛላምበሳ እንጀምር ብለው ተቀባይነት» ማጣታቸውንም ጋዜጣው አክሎ ገልጿል። አቶ ተወልደን አስመልክቶም «ግለሰቡ በድርጅቱ የነበራቸው ስልጣን ስማዊ እንዳልነበረም የአደባባይ ምስጢር ነው። አሁን ስለሉዓላዊነት የበለጠ የኃላፊእንት ስሜት እንደነበራቸው የሚናገሩት ሰው እንኳንስ ይህና ከደርግ ውድቀት በኋላ አንድም የፕሮፕጋንዳ ወረቀት ያለመፃፋቸው አንድም የቴሌቪዥን ቃለምልልስ አለማድረጋቸውን የዘንድሮውን የማን እንደኔ ሰበካቸውን ትርጉም አሳጥቶታል። በአስር ዓመት ውስጥ ሕዝብ የግለሰቡን ድምፅ የሰማው በመቀሌው የካድሬዎች ስብሰባ «ይህ ስብሰባ ይጠቅማል ብለን አናምንም» ብለው ስብሰባውን ረግጠው ሲወጡ ነበር» ብሏል።</p>

<p>ሌላኛውን ከነስዬ ቡድን ጋር የተገነጠሉትን አቶ አውዓሎምን አስመልክቶም «ሌላው የቡድኑ አባል አምባሳደር አውዓሎም በኤርትራ የኢትዮጵያ አምባሳደር ሆእንው አገልግለዋል። ከማንኛውም አምባሳደር እንደሚጠበቀው ሁሉ በቆይታቸው ወቅት የኤርትራን መንግሥት የወታደራዊ ዝግጅት፣ ድብቅ ፖለቲካዊ አጀንዳዎች፣ የሥርዓቱን ጠንካራና ደካማ ጐኖች ተከታትለው መንግሥታችንን በሚያሳምን መልኩ ጠንቀቅ በል የማለት ኃላፊእንት ነበረባቸው አምባሳደሩ ግን እንኳንስ የዚህ ዓይነቱ ስትራቴጂካዊ ጠቀሜታ ያለውን ምክር ሊሰጡ ይቅርና በደል ደርሶባቸው መንግሥት አለን ብለው ለአቤቱታ ወደኤምባሲው ይሄዱ የነበሩትን ዜጎቻቸውን ለማነጋገር እንኳን ፈቃደኛ እንዳልነበሩ የአደባባይ ምስጢር ነው» ብሎ ከሷቸዋል።</p>

<p>ከአቶ ዓለም ሰገድንም አስመልክቶ «ከድል በኋላ በአርበኝነት ራሳቸውን የሾሙት የኢህአዴግ የፖለቲካና የድርጅት ጉዳዮች ኃላፊ በዚያን ፈታኝ ወቅት የት እንደነበሩ ምናልባት ወደፊት ይነገረን ይሆናል። በጦርነቱ ወቅት የሕዝብ ግንኙነቱ ሥራ ይመሩ ነበር የተባሉት አቶ ዓለም ሰገድ የውጭ ጋዜጠኞችን «ድሮውንም ጠላቶቻችን ናቸው። አሁንም ሚዛናዊ ሪፖርት አያቀርቡም» በሚል ጋዜጠኞችን መረጃ ሲከለክሉ በሕዝብ ግንኙነቱ መድረክ በሰፊ የግብ ልዩነት ተሸነፍን። አቶ አለም ሰገድ «ተንበርካኪ» ስላልሆኑ ይሆናል እንዲህ ያሉት አገራችንን ግን ውድ ዋጋ ከፍላበታለች» ብሏል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ሐምሌ 9 ቀን 1993</a></p>

</body>
</html>	
