<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አቶ መለስ በንዴት ዘልፈውኛል» አልማዝ መኮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አቶ መለስ በንዴት ዘልፈውኛል» አልማዝ መኮ</h1>


<p>ኢህአዴግ መራሹን መንግስተ ከድተው ከኦሮሞ ህዝቦች ነፃነት ግንባር ጋር የተቀላቀሉት ወ/ሮ አልማዝ መኮ ከአሜሪካ ድምፅ የአማርኛው ክፍለ ጊዜ ጋር ባደረጉት ቃለምልልስ «በተለይ ጠቅላይ ሚኒስትሩ በንዴት ዘልፈውኛል፤ ምክንያቱም ኤፈርት የተቋቋመው በሕዝቦች ተሳትፎ ቢሆንም ለትግራይ ብቻ ነው የሚሰራው ስላልኳቸው ነው» የሚል መግለጫ ሰጥተዋል።</p>

<p>ለምን ከኢህአዴግ እንደለቀቁ የቪኦኤ ጋዜጠኛ ጥያቄ ያቀረበላቸው ወ/ሮ አልማዝ መኮ «ከኢህአዴግ ራሴን ያገለልኩበት ምክንያት በሕገ መንግሥቱ ስለመብት በስፋት ቢደነገግም የኦሮሞን ህዝብ ወክዬ እንደመሳተፌ በወረቀት የተቀመጠው ነገር የሁሉንም መብት የሚያስከብር ቢመስልም በተግባር የሚውልበት ሁኔታ ግን አይታይም። እኔ የምመራው ኦህዴድ በአደረጃጀቱ መልካም ቢመስልም ባለፉት 6 ዓመታት በድርጅቱ ስቆይ ግን ያየሁት ለውጥ የለም» ብለዋል።</p>

<p>«ለአስር ዓመትት ከኢትዮጵያ መንግሥት ጋር ሲሰሩ ከቆዩ በኋላ አሁን ለምን ስልጣን ለመልቀቅ ወሰኑ?» የሚል ጥያቄ ከቪኦኤ ቀርቦላቸው ሲመልሱም «ለውጥ እንዲመጣ ራሳችን ግንባር ቀደም መሆን አለብን» የሚል የተድፈነፈነ ምላሽ በመስጠት አልፈውታል። «ባለፈው ሳምንት በበተኑት መግለጫ ከመንግሥት ስልጣንዎ መልቀቅዎን ያወሳሉና ይህ ምንን ተከትሎ እንደመጣ ቢያስረዱን?» የሚል ጥያቄ ተከትሎላቸውም «እኛ ስልጣን ላይ የነበርነው ኦሮሞዎች ለይስሙላ ነው የቆየነው፤ ከፌደሬሽን ምክር ቤት ጀምሮ የአገሪቱ ፕሬዝዳንትን አካቶ ለኦሮሞዎች ስልጣን ቢሰጥም በተሰጠን ስልጣን መወሰን እንችላለን ወይ? የሚለውን ጥያቄ ካነሳን የሚያሳስብ ነው በራሳችን የምንወስነው ምንም ነገር ስለሌለ ግን ከሚያለቅስብን ሕዝባችን ጋር አብረን እናለቅሳለን» ብለዋል።</p>

<p>ኦህዴድ ውስጥ ሲካሄድ በቆየው ትግል እርስዎ መለስ ዜናዊን የሚደግፈው አንጃ አካል ነበሩ ይባላል። ከዚህ አንፃር ለምን መኮብለል አስፈልግዎች «እኔ እንግዲህ ክርቲካል ደጋፊ ነበርኩ። ማለት የአንጃው አካሄድ በተለያየ መንገድ አልደግፍም። ምክንያቱም አንጃው የድርጅቱን ሕገ ደንብ የሚጥስና ድርጅቱን የሚበትን ስለነበር ኃላፊነት የጐደለው አካሄድ ነው የሚል እምነት ነበረኝ። እንግዲህ አንጃውን በዚህ ዓይነት ስኮንን ወዲያውኑ የሚሆነው ለዚህኛው ወገን (በስልጣን ላይ ለቆየው) መወገንን ነው የሚያሳየው ነገር ግን ያ አይደለም። ድርጅቱ እንደድርጅት ይዞ እንዲቀጥር ጥረት በማድረጉ ፖዘቲቭ የሆነ እይታ አለኝ። ግን ግን ይኼኛውንም ወገን የምጠይቀው ብዙ ጉዳይ አለ። በተለይ በኦሮምያም ሆነ በአጠቃላይ አገሪቱ ለምሳሌ ያህል የተመጣጠነ ዕድገት እናመጣለን የሚል እቅድ አለ። ያንን እውን ለማድረግ ግን ምን እርምጃ ተወሰደ እንግዲህ አንዱ ይህንን በማመጣጠን ረገድ ኃላፊነት መውሰድ ያለበት የፌዴሬሽን ምክር ቤት ነው የፌዴሬሽን ምክር ቤት በራሱ ይህንን አጥንቶ የፌዴራል መንግስት ክልሎች የሚሰጠውን የድጐማ ቀመር በተገቢው ሁኔታ የመወሰን ኃላፊነት አለበት። ነገር ግን ያ እንዲሰራ አልተደረገም። በጠቅላይ ሚኒስትሩ ቢሮ የሚወጣውን ነገር እጅ አውጥተን ደግፈን እንድንሄድ ነው የተደረገው» ብለዋል።</p>

<p>«የትግራይ ክልል አድጓል ነው የሚሉኝ? ሄደው አይተዋል» ለተባሉትም «እንግዲህ ማየት ማመን ነው። እዛ የተሰሩ ፋብሪካዎች በርካታ ናቸው ይህንን በአንድ ወቅት አንስቼ ጠቅላይ ሚኒስትሩ በንዴት ነው መልስ የሰጡን። የትግራይ ክልል እንዳያደግና እንዳይለማ በመቅናት መልክ የሚነሳ የጠላት ወሬ አድርገው ነው ያዩት አንጂ ያንን እንደአስተያየት አድርገው ለወደፊት እናየዋለን በሚል መልክ እንኳ አላስተናገዱትም»</p>

<p>«ከኦነግ ጋር እንዴት ተሰለፉ?» የሚል ጥያቄ ቀርቦላቸውም «የኦሮሞ ነፃነት ግንባር እስካሁን በጠባብነት እንደተሰለፈ ቢነገርም አሁን ፕሮግራሙን ሳየው ለኦሮሞ ህዝብ የሚታገል ስለሆነ ከድርጅቱ ጋር ተቀላቅያለሁ» ብለዋል። በመጨረሻም ሬዲዮ ጣቢያ ለወ/ሮ አልማዝ መኮ «በስራዎ ላይ እያሉ መለስ ብለው ሲያዩት የሚወስዱት ኃላፊነት አለ ወይ?» ብሎ ላቀረበው ጥያቄ «ምንም የምወስደው ኃላፊነት የለም፣ የምመራው የፌዴሬሽን ም/ቤት የይስሙላ ሳይሆን ለህዝብ መብት የቆመ እንዲሆን ከአቅሜ በላይ ጥረት አድርጌያለሁ አጥጋቢ ባይሆንም የለወጥኳቸው ነገሮች አሉ፣ ገዢው ፓርቲ ግን ነፃነት እንዳይኖር ትግል ሲያደርግ ቆይቷል» የሚል ምላሽ በመስጠት ቃለ ምልልሳቸውን ቋጭተዋል።</p>


<p class="align-center"><a href="/Gazettas/Poltica/info/Poltica.sera.html">ከፖለቲካ ነሐሴ 14 ቀን 1993</a></p>

</body>
</html>	
