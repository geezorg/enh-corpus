<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የጅቡቲው ፕሬዝዳንት ኢትዮጵያ ሠራዊቷን ከሶማሊያ እንድታስወጣ ጠይቀዋል የሚለው ዘገባ ለኢትዮጵያ እንግዳ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">«የጅቡቲው ፕሬዝዳንት ኢትዮጵያ ሠራዊቷን ከሶማሊያ እንድታስወጣ ጠይቀዋል የሚለው ዘገባ ለኢትዮጵያ እንግዳ ነው»</h3>


<p>የጅቡቲው ፕሬዝዳንት ኢትዮጵያ ሠራዊቷን ከሶማሊያ ግዛት እንድታስወጣ ጠይቀናል ብለዋል ተብሎ የተዘገበው ዜና ለኢትዮጵያ መንግሥት እንግዳ እንደሆነ አንድ የውጭ ጉዳይ ሚኒስቴር ዲፕሎማት ገለፁ።</p>

<p>በውጭ ጉዳይ ሚኒስቴር የጐረቤትና የአባይ ተፋሰስ ሀገሮች ዳይሬክተር ትናንት እንደገለፁት የጅቡቲ ሪፐብሊክ ፕሬዝዳንት እስማኤል ኦማር ጌሌ «ኢትዮጵያ ከሶማሊያ ግዛት ሠራዊቷን እንድታወጣ በጠየቅነው መሠረት አዎንታዊ እንስቃሴ እየተደረገ ነው» በማለት ለአልአህያትና ለሌሎች ጋዜጦች በአስመራ የሰጡት ጋዜጣዊ መግለጫ ከሀቅ የራቀ መሆኑን በአፅንዖት ተናግረዋል። ኢትዮጵያ በሶማሊያ ያስገባችውም ሆነ ያስወጣችው ጦር ሳይኖር ይህ መነገሩ ግራ የሚያጋባ ሁኔታ ነው ያሉት ዳይሬክተሩ እውነቱ ይህ ሆኖ እያለ በጅቡቲው ፕሬዝዳንት ተነገረ የተባለው በሌላ ክስተት ላይ የተነዛ ወሬ በመሆኑ ከሀቅ የራቀ ነው ብለዋል።</p>

<p>ከዚህ አንፃር በአል ሀያትና በሌሎች ጋዜጦች ፕሬዝዳንቱ ያልተናገሩት ጉዳይ በስማቸው ተዘግቦ ከሆነ የጅቡቲ መንግሥት ያስተባብለዋል ብለን እንጠብቃለን ሲሉ ዲፕሎማቱ ጠቁመዋል። ኢትዮጵያ እስከምታወቀው ድረስ የጅቡቲ መንግሥት አቋም በኢትዮጵያ በአርታው አንጃ መካከል ተከሰተ ለሚባለው ሁኔታ ሶማሊያውያን ራሳቸው ሊሰርዙት የሚገባ የውስጥ ጉዳያቸው እንደሆነና ጅቡቲም በሶማሌ ያካሄደችውን የሰላም ጥረት አጀንዳ እንዳጠናቀቀች ነው ሲሉ አስረድተዋል።</p>

<p>በሶማሊያ ግዛት የኢትዮጵያ ጦር ይገኛል በማለት ሲወነጅል የተሰማው የአብዱልቃሲም ሳላድ «የሽግግር መንግሥት ብቻ እንደነበረ ዳይሬክተሩ ጠቅሰው ይህም በሮመዳን ሆቴል የተፈበረከ መሠረተ ቢስ ውንጀላ በመሆኑንና በመረጃም ሊደገፍ ባለመቻሉ የአርታው ቡድን ራሱ መልሶ ኢትዮጵያ ጦሯን ከሶማሊያ አስወጣች ብሎ እንዲያውጅ መገደዱ ይታወሳል ብለዋል። ኢትዮጵያ በአሁኑ ጊዜ ጦሯን በሶማሊያ ግዛት እንድታሰማራ የሚያስገድዳት ምክንያት የላትም ያሉት ዳይሬክተሩ በመሆኑም ጦሯን በሶማሊያ ግዛት ውስጥ አላሰፈረችም ብለዋል።</p>

<p>የአርታው አንጃ ኢትዮጵያን ለመወንጀል ያነሱት ምክንያቶች ምን እንደሆነ ዳይሬክተሩ ሲያብራሩ «የአርታው ቡድን በአንድ በኩል በሰባት ወራት ዕድሜው በሞቃዲሾ ከሰፈረበት ሆቴል ውጭ ህልውና ሊኖረው ባለመቻሉ የውስጥ ችግሩን በውጭ «ጣልቃ ገብነት» ሳቢያ ለመሸፋፈን በማሰቡ ነው ብለዋል። በሌላ በኩል ደግሞ ኢትዮጵያን በመወንጀል ከሶማሊያ ህዝብና ከውጪው ዓለም የተወሰኑ አካባቢዎች የዲፕሎማሲ፣ የማቴሪያልና የፋይናንስ ድጋፍን በቀላሉ የሚያገኝ ስለመሰለው ነው ብለዋል። ይሁን እንጂ እነዚህ ሁለቱ የተሳሳቱ ስሌቶች ለሽግግር መግንሥቱ አዎንታዊ ምላሽ ከማምጣት ይልቅ የተመኘውን ድጋፍ አሳጥተውታል ለማለት እንደሚያስደፍርም ተናግረዋል።</p>

<p>ላለፉት አስር ዓመታት ኢትዮጵያ በሶማሊያ እርቀ ሰላም እንዲወርድ ከማንም ሀገር በላይ ብዙ መስዋዕትነት እንደከፈለ የሶማሊያ ሕዝብ የሚመሰክረው ሀቅ በመሆኑ ማንም ወገን ሊሸፍነው አይችልም ሲሉ ዳይሬክተሩ ገልፀዋል። ኢትዮጵያና ሶማሊያ የሚያስተሳስራቸው የጋራ ድንበር ብቻ ሳይሆን ብዙ የተፈጥሮ ገመዶችና የሕዝብ ለሕዝብ ግንኙነት አላችው ያሉት ዳይሬክተሩ ኢትዮጵያ ለሶማሊያ የምትመኘው የሰላምና የልማት አጋር እንድትሆናት እንጂ ሕግና ሥርዓት አጥታ የታመሰች አገር ሆና የኢትዮጵያን ብሔራዊ ደህንነት ስጋት ላይ እንድትጥል አለመሆኑ ተናግረዋል።</p>

<p>በሌላ በኩል ደግሞ ሰሞኑን በውጭ የመገናኛ አውታሮች በሞቃዲሾ የሚገኙ የሽግግር መንግሥቱ ተቃዋሚ አንጃ መሪዎች ወደኢትዮጵያ ተጋብዘው እንደመጡ በስፋት ስለሚነገረው ጉዳይ ያላቸውን አስተያየት እንዲሰጡ የተጠየቁት ዳይሬክተሩ ዘገባው ትክክል አለመሆኑን ገልፀዋል።</p>

<p>ይሁን እንጂ ባለፈው ህዳር 14 ቀን 1993 በካርቱም የተካሄደው ስምንተኛው የምስራቅ አፍሪካ የልማት በይነ መንግሥታት ባለሥልጣን /ኢጋድ/ የመሪዎች ጉባዔ ያስተላለፈው የሶማሌ አጎራባች አገሮችና የድርጅቱ የወቅቱ ሊቀመንበር የሆነችው ሱዳን በሶማሊያ ዘላቂ ሰላም እንዲሰፍንና ሁሉን አቀፍ መንግሥት እንዲመሰረት ከሽግግር መንግሥትና ከተቃዋሚ ኃይሎች ጋር በቅርበት እንዲሰሩ ስለሚጠይቅ ይህ ዓይነቱ የምክክር ጉብኝት ኃላፊነቱ በተሰጣቸው አጎራባች አገሮች ቢካሄድ ተገቢ መሆኑን አብራርተዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 20 ቀን 1993</a></p>

</body>
</html>	
