<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ በአዲስ አበባ የወረዳ ምክር ቤት አባላት ምርጫ 98 ከመቶ አሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢህአዴግ በአዲስ አበባ የወረዳ ምክር ቤት አባላት ምርጫ 98 ከመቶ አሸነፈ</h1>


<p>አዲስ አበባ ውስጥ ከትናንት በስቲያ በተካሄደው የወረዳ ምክር ቤቶች አባላት ምርጫ የኢትዮጵያ ህዝቦድ ዴሞክራሲያዊ ግንባር ኢህአዴግ 98 ከመቶ ያለውን ስፍራ በመያዝ ማሸነፉን ከየምርጫ ጣቢያዎች የተገኙ መረጃዎች አመለከቱ።</p>

<p>መረጃዎቹ እንደጠቆሙት ኢህአዴግ ለወረዳ ምክር ቤት ካቀረባቸው 977 ዕጩዎች መካከል 959ኙ አሸናፊ ሆነዋል።</p>

<p>የኢትዮጵያ ዴሞክራሲያዊ ፓርቲ /ኢዴፓ/ ዘጠኝ፣ የመላው አማራ ህዝብ ድርጅት /መዐሕድ/ ደግሞ ስምንት እንዲሁም ከግል አንድ ዕጩ ማሸነፋቸውን የተገኘው መረጃ ያመለክታል።</p>

<p>ይህ በዚህ እንዳለ ኢዴፓ ምርጫው በድጋሚ እንዲካሄድ ጠይቋል። በአዲስ አበባ የተካሄደው የወረዳ ምክር ቤቶች ምርጫ ማጭበርበር የታከለበትና ሕጋዊ መንገድ ያልተከተለ በመሆኑ በድጋሚ መካሄድ አለበት ሲል ለምርጫ ቦርድ በፃፈው ደብዳቤ ጠይቋል።</p>

<p>ፓርቲው ምርጫው በድጋሚ መደረግ አለበት በማለት ለቦርዱ ካቀረባቸው ቅሬታዎች ውስጥ በምርጫው ዕለት ተወዳዳሪዎችና የመስተዳድር አካላት በ500 ሜትር ርቀት ውስጥ ቅስቀሳ ማድረጋቸው፣ የምርጫ ካርዱና የነዋሪነት መታወቂያ የሌላቸው ሰዎች እንዲመርጡ መደረጉ፣ በእያንዳንዱ የምርጫ ጣቢያ ከምርጫ ሕጉ በተቃራኒ የኢህአዴግ ዕጩዎች ፖስተር ብቻ በብዛት ተለጥፎ እንዲታይና በመራጩ ሕዝብ ላይ ተፅዕኖ እንዲያሳድር መደረጉ፣ የኢዴፓ ዕጩ ወኪሎችና ታዛቢዎች መባረራቸው እና ሌሎች ይገኙበታል።</p>

<p>በተጨማሪም ስለዋጋ አልባ የድምፅ መስጫ ወረቀቶች አዋጁ ከሚደነግገው ውጭ የምርጫ ኤክስፐርቱ አቶ አክሊሉ መኩሪያ ዋጋ አልባ የድምፅ መስጫ ወረቀቶች ዋጋ እንዲኖራቸው አድርገዋል በማለት ኢዴፓ ቅሬታ አቅርቧል።</p>

<p>የፓርቲው ፀሐፊ አቶ ልደቱ አያሌው አክለውም በወረዳ 7፣ 14 እና 16 በምርጫው ዕለት በታዛቢነት የተሳተፉ የፓርቲው አባላት በትናትናው ዕለት ከኢህአዴግ አባላት በተደረገባቸው ማሳደድና ማስፈራራት ራሳቸውን ለመደበቅ መገደዳቸውን አስታውቀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 20 ቀን 1993</a></p>

</body>
</html>	
