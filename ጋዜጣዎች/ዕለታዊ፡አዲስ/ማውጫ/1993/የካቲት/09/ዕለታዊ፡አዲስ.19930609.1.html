<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄኔራል ፃድቃን ከኬንያ ከፍተኛ ባለሥልጣናት ጋር ተነጋገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጄኔራል ፃድቃን ከኬንያ ከፍተኛ ባለሥልጣናት ጋር ተነጋገሩ</h1>


<p>ከፍተኛ ባለሥልጣናትን ያቀፈ የኢትዮጵያ ልዑካን ቡድን ናይሮቢ ውስጥ ከኬንያው ፕሬዝዳንት ዳንኤል አራፕሞይና ከሌሎችም የሀገሪቱ ከፍተኛ ባለሥልጣናት ጋር ተገናኝቶ በድንበር አካባቢ ባሉ ያለመረጋጋት ሁኔታዎች ላይ ተነጋገረ።</p>

<p>የኢትዮጵያ የልዑካን ቡድን ናይሮቢ የገባው በሁለቱ ሀገሮች የጋራ ድንበር አካባቢ የኢትዮጵያ ታጣቂዎች አደረሱዋቸው በተባሉ ጥቃቶች ከ160 በላይ ሰላማዊ ሰዎች መገደላቸው ከተሰማ በኋላ እንደሆነ «ዘ ኔሽን» የተባለው የኬንያ ጋዜጣ ዘግቧል።</p>

<p>በኢትዮጵያ የጦር ኃይሎች ጠቅላይ ኤታማዦር ሹም ሌተና ጀኔራል ፃድቃን ገብረ ትንሳዔ የተመራው ከፍተኛ ወታደራዊና የውጭ ጉዳይ ሚኒስቴር ባለሥልጣናትን ያካተተው የልዑካን ቡድን ከኢትዮጵያ ጠቅላይ ሚኒስትር መለስ ዜናዊ የተላከ ልዩ መልዕክት ለማቅረብ ከፕሬዝዳንት ሞይ ጋር ባለፈው ማክሰኞ መገናኘቱንም ጋዜጣው አስፍሯል። ከዚያም በኬንያው የውጭ ጉዳይ ሚኒስትር ቦናያ ጎዳና እና በሀገር ውስጥ ደህንነት ሚኒስትር ማርሶዲን ማዶካ የቀበለትን ግብዣ በመቀበል የልዑካን ቡድኑ ከሁለቱ ባለሥልጣናት ጋር መነጋገሩ ተገልጿል።</p>

<p>በዚሁ ጊዜ ሌተናል ጄኔራል ፃድቃን በቅርቡ በኬንያ ላይ በተፈፀሙ ድንበር ዘለል ጥቃቶች ሳቢያ ለደረሰው የሰው ሕይወት መጥፋት ማዘናቸውን እንደገለፁ ዘ ኔሽን ዘግቧል። ግጭቶቹ «ቀላልና በቀላሉ መቆጣጠር የሚቻሉ ናቸው» ማለታቸውንም ዘ ኔሽን አመልክቷል። እንደዘገባው ከሆነ የሰዎች ሕይወት ሊጠፋ የቻለው በአብዛኛው በጎሳዎች ልዩነቶች ሳቢያ እንደሆነ ጄኔራል ፃድቃን ተናግረዋል።</p>

<p>በሁለቱ ሀገሮች ከፍተኛ ባለሥልጣናት መካከል የተካሄዱትን ውይይቶች በተመለከተም «የጋራ ግንኙነቶችን ለማጠናከር የታቀዱ በጣም ውጤታማ ውይይቶች» እንደተካሄዱ ሌተናል ጄኔራል ፃድቃን መናገራቸውንም ዘገባው አያይዞ አመልክቷል። የኢትዮጵያ የውጭ ጉዳይ ምክትል ሚኒስትር በበኩላቸው አነስተኛ የድንበር ግጭቶች የተከሰቱ ቢሆንም በሁለቱ አገሮች መካከል ያሉት ግንኙነቶች አሁንም በጥሩ ሁኔታ ላይ እንደሚገኙ መናገራቸውን ጋዜጣው ጨምሮ አስፍሯል። «የሁለቱን ሀገሮች ሕዝቦች ለማቃቃር የሚፈልጉ አይሳካላቸውም» በማለት ዶክተር ተገዳ ማስጠንቀቃቸውም ተገልጿል።</p>

<p>የኬንያ የሀገር ውስጥ ደህንነት ሚኒስትር ማርሰደን ማዶካ በበኩላቸው በሁለቱ ሀገሮች የጋራ ድንበር ሰላምንና መረጋጋትን ለማስጠበቅ ብቸኛው መንገድ መደበኛ ስብሰባዎችን ማድረግ እንደሆነ ገልፀዋል። «አንዱ የሌላኛውን ድንበር ከማክበር በተጨማሪ በጋራ ድንበር ጉዳዮች ላይ መደበኛ ስብሰባዎችን ማካሄድ ይኖርብናል» ማለታቸውንም ጋዜጣው ጠቅስሏል።</p>

<p>በሌተናል ጄኔራል ፃድቃን የተመራ አንድ ከፍተኛ የልዑካን ቡድን ሰሞኑን በሱዳን ተመሳሳይ ጉብኝት ማካሄዱ ይታወሳል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 9 ቀን 1993</a></p>

</body>
</html>	
