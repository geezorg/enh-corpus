<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋዜጠኛ በፍቃዱ ሞረዳ የረሀብ አድማ መታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጋዜጠኛ በፍቃዱ ሞረዳ የረሀብ አድማ መታ</h1>


<p>በአዲስ አበባ ፖሊስ ኮሚሽን በእስር ላይ የሚገኘው የጦማር ጋዜጣ ዋና አዘጋጅ በፍቃዱ ሞረዳ ከትናንት በስቲያ ጀምሮ የረሃብ አድማ መምታቱን ኢነጋማ አስታወቀ።</p>

<p>የኢትዮጵያ ነፃ ጋዜጠኞች ማኅበር (ኢነጋማ) ፕሬዝዳንት አቶ ክፍሌ ሙላት ትናንት ለዕለታዊ አዲስ እንዳስታወቁት ኢነጋማ ጋዜጠኛ በፍቃዱ ሞረዳን በቁጥጥር ሥር መዋል አስመልክቶ ድምፁን በዓለም አቀፍ ደረጃ ማሰማቱን ቀጥሏል። የተለያዩ ዓለም አቀፍ የጋዜጠኞች ማኅበራትና ተቋማት ለጠቅላይ ሚኒስትር መለስ ዜናዊ ደብዳቤ እየላኩ ናቸው ያሉት አቶ ክፍሌ ከላኩት መካከል «አርቲክል 19» አንዱ መሆኑን ገልፀዋል።</p>

<p>ትናንት ከጠዋቱ አራት ሰዓት ተኩል ላይ ኮድ 4 የሰሌዳ ቁጥር 28351 በሆነ መኪና ሹፌሩን ጨምሮ በአምስት ሲቪል የለበሱ ታጣቂዎች ጋዜጠኛው ታጅቦ ከአዲስ አበባ ማዕከላዊ ምርመራ ተወስዷል ሲሉ አቶ ክፍሌ አመልክተዋል። ጋዜጠኛው ወደ አሶሳ ይሁን ወይም ወደሌላ ቦታ ይወሰድ ግልጽ አለመሆኑን የጠቆሙት አቶ ክፍሌ ቤተሰቡ ኢነጋማ የጋዜጠኛው ደህንነት አስግቷቸዋል ብለዋል። አቶ ክፍሌ አክለውም ማንኛውም በፖሊስ ተጠርጥሮ በቁጥጥር ሥር የዋለ ሰው በ48 ሰዓት ፍርድ ቤት መቅረብ እንዳለበት የኢፌዴሪ ሕገ መንግሥት ቢደነግግም ጋዜጠኛው በፖሊስ ከተያዘበት ካለፈው ሐሙስ ጀምሮ ፍርድ ቤት እንዳልቀረበ አስታውቀዋል።</p>

<p>በሙያው መስክ የተሰማሩ ሁሉ ድርጊቱን አጥብቀው እንዲቃወሙ ጥሪ ያስተላለፉት ፕሬዝዳንቱ የኢነጋማ ሥራ አስፈፃሚ ኮሚቴ በታሰረው ጋዜጠኛው ጉዳይ ላይ ተነጋግሮ ውሣኔ እንደሚያሳልፍ ገልፀዋል። ዓለም አቀፍ የጋዜጠኞች ማኅበራትና ተቋማት ለሆኑት ለአይ.ኤፍ.ጄ፣ ለአይፌክስ፣ ለይ.ፒ.አይ፣ ለሲ.ፒ.ጄ፣ ለአር.ኤስ.ኤፍ፣ ለኤአይ፣ ለደብሊው. ፒ.ኤፍ.ሲና ለ«አርቲክል 19» እንዲሁም ዓለም አቀፍ የሰብዓዊ መብት ተሟጋቾች ሁሉ በጋዜጠኛው ላይ የተቃጣውን ኢ-ሰብዓዊ ድርጊት ያወግዙ ዘንድ ኢነጋማ ማሳወቁን ለዕለታዊ አዲስ ተያይዞ የተላከው ደብዳቤ ያመለክታል።</p>

<p>የተጠቀሱት ማኅበራትና ተቋማት ለጠቅላይ ሚኒስትር መለስ ዜናዊና ለፍትሕ ሚኒስትር ወረደወልድ ወልዴ ጋዜጠኛ በፍቃዱ ሞረዳ ወደ ቤንሻንጉል ጉሙዝ እንዳይወሰድ ይጠይቁ ዘንድ በደብዳቤው ተገልጿል። ከጋዜጠኛ በፍቃዱ ሞረዳ ቤተሰብ አንዱ የሆኑትን አነጋግረን እንደገለፁልን ጋዜጠኛው ትናንት ከጠዋቱ አራት ሰዓት ተኩል ላይ በቤንሻንጉል ጉዙሙ ክልል አቃቤ ሕግ በክልሉ የፖሊስ መኮንንና ሁለት አጃቢዎች ሆነው ይዘውት ወደክልሉ ሄደዋል።</p>

<p>ጋዜጠኛው ምግብ ከአንዴም ሁለቴ ተወስዶለት የረሃብ አድማ በማድረጉ አልበላም ማለቱንና ምንም ለውጥ ከሌለ በረሃብ አድማው እንደሚቀጥልበት መናገሩን እኚሁ የቤተሰብ አባል አስታውቀዋል። ጋዜጠኛ በፍቃዱ ሞረዳ የሳምንታዊው ጦማር ጋዜጣ ዋና አዘጋጅ ሲሆን ለእሥር የበቃው ከቤንሻንጉል ጉሙዝ ክልል ፍርድ ቤት በተሰጠ ትዕዛዝ መሆኑ ተመልክቷል።</p>

<p>ጋዜጠኛው ጥር 23 ቀን 1993 ዓ.ም ለንባብ በበቃው ጦማር ጋዜጣ በቤንሻንጉል ጉሙዝ ለበርታ ብሔረሰብ የተሻለ የራስ ገዝ አስተዳደር እንዲሰጣቸው የእንቅስቃሴው መሪዎች መጠየቃቸውን የሚያትት ዜና በማውጣቱ እንደታሰረ በማኅበሩ በኩል ተገልጿል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 11 ቀን 1993</a></p>

</body>
</html>	
