<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትናንት በአራት ክልሎችና በአዲስ አበባ 16 ፓርቲዎች ተወዳደሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትናንት በአራት ክልሎችና በአዲስ አበባ 16 ፓርቲዎች ተወዳደሩ</h1>


<p>በአዲስ አበባና በአራት ክልሎች ትናንት በተካሄደው የወረዳ ምክር ቤቶች ምርጫ ህዝቡ ከማለዳው 1 ሰዓት ጀምሮ ለዕጩዎች ድምፅ ሲሰጥ ውሏል። ከሞላ ጐደል በሰላማዊ መንገድ መካሄዱ በተነገረለት በዚሁ ምርጫ 15 ሚሊዮን መራጭ ይሳተፋል ተብሎ ተጠብቆ ነበር።</p>

<p>ኢህአዴግ በርዕሰ ከተማይቱ አዲስ አበባ 27 ወረዳዎች በእርግጠኝነት እንደሚያሸንፍ እንደሚተማመን ገልጿል። ከአዲስ አበባ ውጭ በአማራ፣ በትግራይ፣ በኦሮሚያና በአፋር ክልሎች በተካሄደው በዚሁ ምርጫ አስራ ስድስት ፓርቲዎች ተሳትፈዋል።</p>

<p>በዚህም መሠረት በአዲስ አበባ የኢትዮጵያ ሕዝቦች ዴሞክራሲያ ግንባር፣ (ኢህአዴግ)፣ የመላው ዐማራ ሕዝብ ድርጅት (መዐሕድ)፣ የኢትዮጵያ ዴሞክራሲያዊ ፓርቲ (ኢዴፓ)፣ የኦሮሞ ብሔራዊ ኮንግረስ (ኦብኮ)፣ እና የጉራጌ ሕዝቦች ዴሞክራሲያዊ ግንባር (ጉህዴግ) ተወዳድረዋል።</p>

<p>ይህ በዚህ እንዳለ የምርጫው መጭበርበር ድርጅቱን እንደጐዳውና በምርጫው ወቅት ከፍተኛ በደል እንደተፈፀመ አንድ የኢዴፓ ከፍተኛ ባለሥልጣን አሳወቁ። የድርጅቱ ምክትል ሊቀመንበር ዶ/ር ኃይሉ አርአያ ትናንት ማምሻውን ለዕለታዊ አዲስ እንደገለፁት ምርጫው ከተጭበረበረ ዴሞክራሲ ተሸንፎ ኢዴፓም ስለሚሸነፍ ሁለት በደል እንደተፈፀመ ይቆጠራል። ፓርቲያቸውን የምርጫውን ሪፖርት እያሰባሰበ በመሆኑ ውሳኔ ላይ አለመድረሳቸውን የተናገሩት ዶ/ር ኃይሉ ሪፖርቶች ተጠናቀው ሲገቡ እንደሚወሰን አስታውቀዋል።</p>

<p>«ተሸንፈንም ቢሆን የዴሞክራሲ ሥርዓት እንዲዳብር እንፈልጋለን። በተለያዩ ተፅዕኖዎችና በማጭበርበር ብንሸነፍ የምንኮራበት አይደለም። የዴሞክራሲ ሥርዓት የሚዳብረው በትክክለኛ መንገድ ስንሸነፍ ነው» ብለዋል። ኢህአዴግ ቢያሸንፍ ዴሞክራሲ ተሸንፎ ነው ያሉት ዶክተር ኃይሉ የፓርቲያቸው ፍላጐት በእውነተኛ ምርጫ ተሸንፈው የዴሞክራሲ ልዕልና እንዲከበር መሆኑን አስረድተዋል።</p>

<p>ምክትል ሊቀመንበሩ በምርጫው ላይ ማጭበርበር መከሰቱን በመግለጽ እንደማስረጃ ካቀረቡት መካከል በወረዳ 19 ቀበሌ 60 አንድ መራጭ በድጋሚ ለመምረጥ ሲገባ ተይዞ ታስሯል። ሁለት ቦታ ሲመዘገብ የተያዘም ሰው አለ። በወረዳ 7 ቀበሌ 05 የድምፅ መስጫ ወረቀት የሚሰጠው ሰው ድምፅ መስጠት ብቻ ሲገባው ለመራጮቹ ማንን እንደሚመርጡ ያሳያቸው እንደነበር አመልክተዋል። ምክትል ሊቀመንበሩ አክለውም የድምፅ መስጫ ወረቀት ባለመቆጠሩ ሂደቱ እንደሚፋለስና ስንት ሰው እንደመረጠ ትክክለኛ አኃዝ ማውጣት እንዳልተቻለ ጠቁመው። እንደአብነት በወረዳ 15 ቀበሌ 31 ምርጫ ጣቢያ ወረቀቱ መጀመሪያ አልተቆጠረም ብለዋል።</p>

<p>የታዛቢዎች ካርድ የተወሰነ መሆኑ ቢገለፅም በምርጫው ወቅት እንደታየው ኢህአዴግ ገደብ የለሽ በሆነ መንገድ ካርዱ እንደተሰጠውና ያደራጃቸው ወጣቶች የፈለጉበት ቦታ እየገቡ ለኢህአዴግ ሲቀሰቅሱ በመዋላቸው ኢዴፓ መጐዳቱን ተናግረዋል።</p>

<p>ዶ/ር ኃይሉ «የመስተዳደር አካላቱ ወገንተኛ ሆነው ቅስቀሳ ማካሄዳቸው በጣም ጐድቶናል። የምርጫ አስፈፃሚ አካላት ብዙዎቹ ጥሩ የሰሩ ቢሆንም አልፎ አልፎ አንዳንድ ችግሮች ታይተዋል» ብለዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 19 ቀን 1993</a></p>

</body>
</html>	
