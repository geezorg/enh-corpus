<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለመታሰሬና ለመንገላታቴ የቤንሻንጉል ጉምዝ ክልል እንደ ችግር አይጠቀስም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ለመታሰሬና ለመንገላታቴ የቤንሻንጉል ጉምዝ ክልል እንደ ችግር አይጠቀስም»</h1>

<p class="align-right">ጋዜጠኛ በፍቃዱ ሞረዳ</p>


<p>ከአዲስ አበባ ወደ ቤንሻንጉል ጉምዝ ክልል ተወስዶ ከታሰረ በኋላ የተለቀቀው ጋዜጠኛ በፍቃዱ ሞረዳ «ለመታሰሬና ለመንገላታቴ የቤንሻንጉል ክልል እንደ ችግር አይጠቀስም። በጠቅላይ ሚኒስትሩ ጽህፈት ቤት በሞግዚትነት የተቀመጡ ሰዎች ሳያውቁትና ሳያዙበት የሚደረግ ነገር የለም» ሲል ገለፀ።</p>

<p>በኢትዮጵያ ነፃ ጋዜጠኞች ማኅበር (ኢነጋማ) ጥሪ መሠረት ትናንት በኢትኦጵ ጋዜጣ ቢሮ ጋዜጠኛ በፍቃዱ ሞረዳ በሰጠው ጋዜጣዊ መግለጫ «ወደቤንሻንጉል ከመሄዴ በፊት መረጃውን ከሰጠኸን ቤንሻንጉል አንወስድህም ቢሉኝም ክልላቸው መረጃውን የመጠየቅ መብት የለውም። እናንተ ፖሊሶች ሕጉን ስትፃረሩ ከእናንተ ጋር ተባባሪ መሆን አልፈልግም ስላልኳቸው ይዘውኝ ወደክልሉ ሄደዋል» ሲል ተናግሯል።</p>

<p>ምሥራቅ ወለጋ ዞን ፖሊስ መምሪያ ነቀምት ለአንድ ቀን እንዳሰሩት የገለፀው ጋዜጠኛ በፍቃዱ በነቀምት እስር ቤት 34 የሚሆኑ እስረኞች ሰሌን ላይ የሚተኙ ሲሆን ከእሥረኞቹ ውስጥ ከአዲስ አበባ ዩኒቨርስቲ የመጡ ሁለት ተማሪዎች እግራቸው በካቴና ታስሮ ለረዥም ጊዜ መቆየታቸውን ጠቅሷል።</p>

<p>«የክልሉ ፖሊስ ኮሚሽን ባለሥልጣኖች ጠርተውኝ መረጃውን እንድሰጣቸው ጠየቁኝ። መረጃውን የመጠየቅ መብት የላችሁም። ወንጀል ከሰራሁ ተከሳሽ ልሁንና በፍርድ ቤት ልጠየቅ አልኳቸው። የመቶ አለቃው መረጃውን እንድሰጠው በማስፈራራት ቢጠይቀኝም። ያለመስጠት ሕገ-መንግሥታዊ መብት ስላለኝ አልሰጥም በማለቴ ቃሌን ተቀብለውኝ ወደ እሥር ቤት መልሰውኛል» ብሏል። ጋዜጠኛ በፍቃዱ «የወረዳው ፍርድ ቤት አንድ ዳኛ መብትህን ጠይቅ ሲሉኝ የዋስ መብቴን ፍርድ ቤት እንዲጠብቅልኝ ይገባል በማለቴ ዳኛው ተቆጥተው በዚህ ክልል ሰውም፣ አህያውም ሆነ እንጨትም በእኔ አስተያየት እኩል ነው ብለውኝ ወደእሥር ቤት መልሰውኛል» ሲል ተናግሯል።</p>

<p>ጋዜጤኛው በፍቃዱ የወረዳው ፍርድ ቤት የፕሬስ ጉዳይን የመመልከት ሥልጣን እንደሌለው ለፍርድ ቤቱ ከገለፀ በኋላ በሕገ መንግሥስቱ አንቀጽ 8 ቁጥር 4ለ መሠረት ፍርድ ቤቱ ሊያዝ ይችላል እንጂ ለማን እንደሚሰጥ አይደነግግም ብሎ ለማስረዳት ቢሞክርም እንዳልተረዱት አብራርቷል። ጋዜጠኛ በፍቃዱ «ሁላችሁም ለሙያው ላደረጋችሁት ርብርብ ኢነጋማና የሙያ ጓደኞቼን አመሰግናለሁ» ብሏል።</p>

<p>የኢነጋማ ፕሬዝዳንት አቶ ክፍሌ ሙላት በበኩሉ ርዕስ መስተዳድሩ በቀና አመለካከት ተቀብለውት እንደተወያዩ ገልጿል። ጋዜጠኛውን ለአራት ቀን አዲስ አበባ አስሮ ማቆየት አግባብ አለመሆኑን ጥፋተኛ መሆኑንና አለመሆኑ በፍርድ ቤት የሚዳኝ ሆኖ ሳለ ወደቤንሻንጉል ጉምዝ ክልል መወሰዱን ማህበሩ እንደሚቃወም ለርዕሰ መስተዳድሩ ገልፆላቸው በተወሰኑ ነጥቦች ተስማምተው ጋዜጠኛው በዋስ እንደተፈታ አቶ ክፍሌ ተናግሯል።</p>

<p>የኢነጋማ ፕሬዝዳንት አክሎም «ጋዜጠኞቹን የማሰር መብት ለክልል መንግሥት ከተሰጠ ትግላችን ከኢትዮጵያ መንግሥት ጋር ነው። በየቀበሌው፣ በየወረዳውና በየክልሉ ጋዜጠኞች የሚታሰሩ ከሆነ የጋዜጠኛው መብት ስለሚገፈፍ ጠቅላላ የአገሪቱ ጋዜጠኞችን ትግል ይጠይቃል» ብሏል።</p>

<p>የኢትዮጵያ መንግሥት ጊዜ ሳይፈጅ የተከሰተውን ችግር ግንዛቤ ውስጥ አስገብቶ እርምጃ መውሰድ አለበት ያለው ፕሬዝዳንቱ የፌዴራል ከፍተኛ ፍርድ ቤት ሥልጣን ለክልሎች የሚሰጥ ከሆነ የፕሬስ ሕግንም አብሮ የሚያስረክብ ስለሚሆን የጋዜጠኞች ህልውና አደገኛ ቦታ ላይ ይወድቃል ሲል ተናግሯል።</p>

<p>በጋዜጠኛ በፍቃዱ ሞረዳ መታሰር ለመጀመሪያ ጊዜ የአገር ውስጥና የውጭ መገናኛ ብዙሃን ጠንካራ ግፊት ማድረጋቸውንና የአሜሪካ መንግሥት በትክክል በተሰጠው መረጃ መሠረት አቋም መውሰዱ ትልቅ ነገር መሆኑንም ጠቅሷል።</p>

<p>አቶ ክፍሌ በመጨረሻም ጋዜጠኛው እንዲለቀቅ ሁሉም ላደረገው ትግል ኢነጋማ ከልብ ያመሰግናል ብሏል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 25 ቀን 1993</a></p>

</body>
</html>	
