<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትናንት የኢትዮጵያ ሠራዊት ከሰንዓፈ አልተንቀሳቀሰም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትናንት የኢትዮጵያ ሠራዊት ከሰንዓፈ አልተንቀሳቀሰም</h1>



<p>የኢትዮጵያ የመከላከያ ሠራዊት ከሰኞ ጀምሮ ከሰንዓፈ ጦሩን እንደሚያስወጣ የተገለፀ ቢሆንም ትናንት ሠራዊቱን እንዳላንቀሳቀሰ ታወቀ።</p>

<p>በመንግሥታቱ ድርጅት የኢትዮ ኤርትራ ተልዕኮ (አንሚ) እና የሰላም ታዛቢው ኃይል አገናኝ ኮሚቴ ሌተናል ኮሎኔል ፈቃደ ኃይሌ ትናንት ሰንዓፈ ለተገኘው የጋዜጠኞች ቡድን እንዳስታወቁት ሠራዊቱ ሰኞ ይወጣል ቢባልም ከበላይ አካላት በተሰጠ ትዕዛዝ ትናንት ቁሳቁሶች የተጓጓዙ ሲሆን ጦሩን ለማንቀሳቀስም ትዕዛዝ እየተጠበቀ ነው።</p>

<p>የኢትዮጵያ ጦር ሠራዊቱን ከሰንዓፈ ለማስወጣት ምንም ዓይነት እንቅፋት እንዳልገጠመው የገለፁት ኮሚቴው ባለፈው እሁድ 6 መቶ የመከላከያ ሠራዊቱ አባላት ወደኢትዮጵያ እንደተመለሱና እስከ የካቲት 20 ባለው የጊዜ ገደብ ግን የኢትዮጵያ ጦር ከኤርትራ ግዛት ተጠናቆ እንደሚወጣ አረጋግጠዋል።</p>

<p>በስፍራው ለጋዜጠኞች መግለጫ የሰጡት የኔዘርላንድ ካናዳ የሰላም አስጠባቂ ኃይል አዛዥ ሌፍተናል ኮሎኔል ቫንኤሳ በበኩላቸው ኢትዮጵያ የኤርትራን ግዛት ሙሉ በሙሉ ለቃ ከወጣችና ኤርትራም ጦሯን ከሚመሰረተው ጊዜያዊ የደህንነት ቀጠና ሰሜናዊ ድንበር ካንቀሳቀሰች በኋላ የደህንነት ቀጠናው እንደሚመሰረት ጠቁመው የተፈናቀሉ ዜጐችን ለመመለስ እንዲቻልም ፈንጂ የማምከኑ ተግባር ተጠናክሮ እንደሚቀጥል አስታውቀዋል።</p>

<p>ፈንጂ የማምከኑ ተግባር ምን ላይ እንደደረሰ አዛዡ ሲናገሩም እስካሁን በተገኙት መረጃዎች እንዳልተደሰቱ በማውሳት ይህ ተግባር በአፋጣኝ መደረግ እንዳለበት በማሳሰብ ይህም በተለይ የተፈናቀሉ ዜጐችን ወደቀዬያቸው ለመመለስና የድንበር ማካለሉን ሥራ ለማከናወን አስፈላጊ እንደሆነ አመልክተዋል።</p>

<p>በአካባቢው ሲንቀሳቀሱ የነበሩ የኢትዮጵያ ወታደሮች ለዕለታዊ አዲስ ዘጋቢ በሰጡት አስተያየት ፈንጂ በማምከን ሥራ ላይ መሰመራታቸውን ጠቅሰው በተሰጠው የጊዜ ገደብ ውስጥ የኤርትራን ግዛት ለቀው ወደኢትዮጵያ እንደሚመለሱም ተናግረዋል።</p>

<p>ከዛላምበሳ በ40 ኪሎ ሜትር ርቀት ላይ የምትገኘው የሰንዓፈ ከተማ ካለፈው ግንቦት ጀምሮ በኢትዮጵያ የመከላከያ ሠራዊት ቁጥጥር ሥር መሆኗ ይታወሳል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 6 ቀን 1993</a></p>

</body>
</html>	
