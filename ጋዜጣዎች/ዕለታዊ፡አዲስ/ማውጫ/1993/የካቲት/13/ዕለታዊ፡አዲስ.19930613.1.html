<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባህል ሸካራናትና የሥልጣን ሽኩቻ ለኢትዮጵያውያት መሰደድ ምክንያት ናቸው ተባለ፤ በቤይሩት በየወሩ ሁለት ሰዎች ይሞታሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">የባህል ሸካራናትና የሥልጣን ሽኩቻ ለኢትዮጵያውያት መሰደድ ምክንያት ናቸው ተባለ፤ በቤይሩት በየወሩ ሁለት ሰዎች ይሞታሉ</h3>


<p>በኢትዮጵያ የባህል ሸካራ ገፅታዎችና ልዩነቶች በጠመንጃ አፈሙዝ መስተናገድ የገፈቱ ግንባር ቀደም ቀማሽ ለሆኑ ሴቶች ወደባዕድ አገር መፍለስ ምክንያት እንደሆነ በአፍሪካ የሰላምና ግጭት ማኔጅመንት ጥናት ማዕከል ሊቀመንበር ገለፁ።</p>

<p>ሊቀመንበሩ ዶ/ር ኃይሌ ወ/ሚካኤል ይህን የገለጽሱት በዳኒብሊንድና በአፍሪካ የሰላምና ግጭት ማኔጅመንት ጥናት ማዕከል ትብብር በተዘጋጀውና «የኢትዮጵያውያት ሴት ሠራተኞች በባህር ማዶ» በሚል ርዕስ ላይ ሰሞኑን ለግማሽ ቀን በተካሄደው አውደ ጥናት ላይ ነው።</p>

<p>ዶ/ር ኃይሌ ባቀረቡት ጥናታዊ ጹሑፍ ለኢትዮጵያውያን መፍለስ በአገራቸው ለሥራ አመቺ የሆነ ሁኔታ አለመኖር፣ ራስን ለማስዋብ ካላቸው ጉጉት እንዲሁም ከወንድ የበለጠ የትም ሄደው ቤተሰቦቻቸውን ለመርዳታ ያላቸው ፍላጎትና የኃላፊነት ስሜት ለፍልሰታቸው ሌላው ምክንያት እንደሆነ ገልፀዋል። በጎረቤት አገሮች የኢትዮጵያውያት ሕይወት «ከድጡ ወደማጡ» ነው ያሉት ዶ/ር ኃይሌ ያለውን ጭቆና ማንጠፍ የሚቻለው የዜጐች ነፃነት ሲረጋገጥ ብቻ እንደሆነ ተናግረዋል።</p>

<p>ሌላው ጥናታዊ ጹሑፍ አቅራቢ ጋዜጠኛ ኤርምያስ ፋንታሁን በበኩሉ በቤይሩት ከ17 እስከ 18 ሺህ የሚገመቱ ኢትዮጵያውያን እንደሚገኙ ጠቅሶ በየወሩ ሁለት ሰዎች ባልታወቀ ሁኔታ እንደሚሞቱ ገልጿል። ጋዜጠኛው ኤርምያስ ቤይሩት ያሉትን ኢትዮጵያውያን ለመጎብኘት ከተቋቋመው ኮሚቴ ጋር በቦታው ተገኝቶ ለኢትዮጵያውያኑ ባደረገላቸው ቃለ መጠይቅ አንዳንዶቹ ከተቀጠሩበት ቤት ውጭ የዘመድ ቤትና ሱቅ ለማፅዳት በመገደዳቸው ምክንያት ወገባቸው በመጐዳቱ ለመካንነት እንዳረጋለን የሚል ፍራቻ እንዳላቸው ገልፀውለታል።</p>

<p>ጋዜጠኛው ባቀረበው የመፍትሔ ሃሳብ በቤይሩት ያለውን የቆንስላ ጽ/ቤት በገንዘብና በሰው ኃይል ለማጠናከር እንዲሁም ፍልሰቱን ለመግታት ለትራንስፖርትና ለደላላ የሚያወጡትን ገንዘብ አሰባስቦ ሴቶቹ በአክሲዮን የሚደራጁበት ሁኔታ እንዲፈጠር ጠይቋል።</p>

<p>በቤይሩት ተመሳሳይ በደል ሲደርስባት የነበረችውና በአሁኑ ወቅት ወደአገሯ የተመለሰችው ወጣት ወርቃለማሁ ወንድምኩን ከፎቅ እየወደቁ እግራቸው የተሰበረና ወደአገራቸው መመለስ የሚፈልጉ ብዙ ኢትዮጵያውያን መኖራቸውን ገልጻ የሚደርስባቸውን በደል ለመከላከል በቤይሩት ያለውን የኢትዮጵያ ቆንስል ጽ/ቤት አሁን ካለበት ሁኔታ በተሻለ እንዲጠናከር አሳስባለች።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 13 ቀን 1993</a></p>

</body>
</html>	
