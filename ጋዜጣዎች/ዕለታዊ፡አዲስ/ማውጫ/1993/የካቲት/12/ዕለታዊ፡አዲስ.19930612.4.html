<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በጥቁር ገበያ የምንዛሪ ልዩነት መስፋት የአይ.ኤም.ኤፍ ተወካዮች ሲመሩ የሚናፈስ ወሬ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በጥቁር ገበያ የምንዛሪ ልዩነት መስፋት የአይ.ኤም.ኤፍ ተወካዮች ሲመሩ የሚናፈስ ወሬ ነው»</h1>


<p>በኢትዮጵያ ኦፌሴላዊ ባልሆነ ገበያ /ጥቁር ገበያ/ የሚታየው የምንዛሬ ልዩነት ከሀገሪቱ ኢኮኖሚ ጋር ያልተያያዘ ነው ሲሉ የኢትዮጵያ ብሔራዊ ባንክ ገዥ ተናገሩ።</p>

<p>የባንኩ ገዢ አቶ ተክለወልድ አጥናፉ ይህን የተናገሩት ሰሞኑን የፓርላማው የበጀት ጉዳይ ቋሚ ኮሚቴ «በ1990 ዓ.ም የባንኩ የምንዛሬ ተመን ኦፊሴላዊ ካልሆነ ገበያ ጋር የነበረው ልዩነት የ20 ሣንቲም ብቻ ነበረ ባለፈው ዓመት ይህ ልዩነት ወደ 17 ሣንቲም ወርዶ ነበር። በአሁኑ ወቅት ግን የባንኩ የምንዛሬ ተመን ከጥቁር ገበያ ተመን ጋር ሲነፃፀር ተመልሶ ከፍተኛ ልዩነት ሊያሳይ የቻለበት ምክንያት ምንድን ነው?» ተብሎ ላቀረበላቸው ጥያቄ መልስ ሲሰጡ ነው።</p>

<p>ባለፈው ነሐሴና መስከረም ወር አካባቢ አንድ ዶላር በጥቁር ገበያ ምንዛሬ 9 ብር አካባቢ ደርሶ እንደነበር ያስታወሱት የባንኩ ገዥ ለዚህም ምክንያት የአይ.ኤም.ኤፍ ልዑካን ለተለያዩ ሥራዎች ወደኢትዮጵያ ሲመጡ ገንዘብ ያጠራቀሙ ሰዎች የሚያናፍሱት ተጨባጭነት የሌለው ወሬ ነው ብለዋል።</p>

<p>እንደአቶ ተክለወልድ አባባል አንድ የአይ.ኤም.ኤፍ ተወካይ ወደኢትዮጵያ በመጣ ቁጥር ለምንዛሬው ልዩነት ምክንያት የሚሆነው በባለገንዘቦች የሚነዛው ወሬ «አይ.ኤም.ኤፍ ባንኩን ሊቆጣጠርውና ሊገዛው ነው» የሚል አሉባልታ ነው ብለዋል። የባንኩ ገዢ አያይዘውም «ባለፈው ነሐሴና መስከረም አካባቢ የአንድ ዶላር ምንዛሬ ዘጠኝ ብር ደርሶ የነበረውም የአይ ኤም ኤፍ ተወካዮች እዚህ ስለነበሩ ነው። ወዲያው ሲሄዱ 8 ብር ከ75 ሳንቲም ገባ። ሰሞኑን እንደገና ይመጣሉ ሲባል ወደ 8.85 አሻቀበ። አሁን ስለሄዱ ደግሞ እንደሚቀንስ እርግጠኝ ነኝ» ብለዋል።</p>

<p>እንዲሁም ከውጭ ዕቃ የሚያስገቡ ሰዎች ዝቅተኛ ቀረጥ ለመክፈል ሲሉ ከገዙበት ዋጋ ዝቅ አድርገው የማፃፍ አሠራር መልመዳቸውና የኮንትሮባንድ ንግድ አለመገታቱ ለጥቁር ገበያው ምንዛሬ ልዩነት መስፋት ተጨማሪ ምክንያት እንደሆነ አቶ ተክለወልድ አብራርተዋል። በመሆኑም ኦፊሴላዊ ባልሆነ ገበያ የሚታየው የምንዛሬ መጠን ከባንኩ ተመን ሰፋ ያለ ልዩነት የሚያሳየው በተጠቀሱት ምክንያቶች እንጂ ከሀገሪቱ ኢኮኖሚ ጋር ማያያዙ ስህተት ነው የሚሆነው ብለዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 12 ቀን 1993</a></p>

</body>
</html>	
