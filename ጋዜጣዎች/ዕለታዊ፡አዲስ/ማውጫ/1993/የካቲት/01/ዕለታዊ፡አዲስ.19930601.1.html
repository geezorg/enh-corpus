<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዛሬ ኢትዮጵያና ጅቡቲ በወደብ ታሪፍ ዙሪያ የመጨረሻ ዕልባት ላይ ይደርሳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዛሬ ኢትዮጵያና ጅቡቲ በወደብ ታሪፍ ዙሪያ የመጨረሻ ዕልባት ላይ ይደርሳሉ</h1>


<p>የጅቡቲን ወደብ የታሪፍ ጭማሪ አስመልክቶ ዛሬ በኢትዮጵያና ጅቡቲ መንግሥታት መካከል የሚደረገው ስብሰባ ሁለቱ መንግሥታት የመጨረሻው እልባት ላይ የሚደርሱበት ነው ሲሉ የጅቡቲ የውጭ ጉዳይ ሚኒስትር አስታወቁ።</p>

<p>የውጭ ጉዳይ ሚኒስትሩ ሚስተር ዓሊ አብዲ ፋራህ ከትናንት በስቲያ አዲስ አበባ ሲገቡ በሰጡት መግለጫ እንዳመለከቱት የወደብ ታሪፍ ጭማሪን አስመልክቶ ዛሬ አዲስ አበባ ውስጥ በሁለቱ መንግሥታት መካከል የመጨረሻ እልባት ላይ ለመድረስ የሚያስችል ስብሰባ ይካሄዳል።</p>

<p>እንደሚስተር ዓሊ ገለፃ በሁለቱ መንግሥታት የውጭ ጉዳይ ሚኒስትሮች መካከል በወደቡ ታሪፍ ዙሪያ እስካሁን የተካሄደው ውይይት ጥሩ ውጤት ተገኝቶበታል። በኢትዮጵያና ጅቡቲ መካከል ረዥም ጊዜ የቆየና ወዳጅነት የተሞላበት ሁለገብ የትብብር ግንኙነት እንዳለ የጠቀሱት ሚኒስትሩ የወደቡን ጉዳይ አስመልክቶ ዛሬ በሁለቱ አገሮች መካከል በሚካሄደው ውይይት ጥሩ ውጤት ላይ እንደሚደረስ ያላቸውን እምነትም ገልፀዋል።</p>

<p>የትራንስፖርትና መገናኛ ሚኒስትሩ አምባሳደር መሐመድ ድሪር በበኩላቸው በሰጡት መግለጫ የጅቡቲን ወደብ የሚያስተዳድረው የዱባይ ዓለም አቀፍ የወደብ ድርጅት ማንንም ሳያማክር በጅቡቲ ወደብ ላይ የታሪፍ ጭማሪ ማድረጉን አመልክተዋል። ኢትዮጵያ የገቢና ወጪ ንግድ እንቅስቃሴዋን ሙሉ በሙሉ በወደቡ ስታካሄድ እንደነበር ሚኒስትሩ ጠቁመው ወደቡን የሚያስተዳድረው ድርጅት በድንገት የታሪፍ ጭማሪ ማድረጉ በኢትዮጵያውያን የንግድ ማህበረሰብና በአጠቃላይ በሀገሪቱ ላይ አሳሳቢ ሁኔታ መፍጠሩን ጠቁመዋል።</p>

<p>ይሁንና በሁለቱ አገሮች መንግሥታት መካከል በጉዳዩ ላይ ውይይት በመጀመሩ ችግሩ እንደሚፈታ በእርግጠኝነት መናገር ይቻላል ብለዋል። አምባሳደሩ እንዳሉት ዛሬ በሁለቱ መንግሥታት መካከል በሚካሄደው ውይይት የኢትዮጵያ መንግሥት ያለውን አቋም ያሳውቃል። ሚኒስትሩ እንዳሉት በጅቡቲ ወደብ ላይ በተደረገው አዲስ የታሪፍ ጭማሪ ኢትዮጵያን በዓመት እስከ 170 ሚሊዮን ያህል የአሜሪካ ዳላር ለሚደርስ ተጨማሪ ወጪ ይዳርጋታል።</p>

<p>የጅቡቲው የውጭ ጉዳይ ሚኒስትር አዲስ አበባ ሲገቡ የትራንስፖርትና መገናኛ ሚኒስትሩ አምባሳደር መሐመድ ድሪር፣ ምክትል ሚኒስትሩ አቶ አየነው ቢተውልኝና በኢትዮጵያ የጅቡቲ አምባሳደር አቀባበል አድርገውላቸዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 1 ቀን 1993</a></p>

</body>
</html>	
