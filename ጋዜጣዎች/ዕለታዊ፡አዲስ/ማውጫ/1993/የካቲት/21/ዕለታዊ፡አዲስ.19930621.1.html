<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጉዞ ሠነድ አለመሟላት የ434 ኤርትራውያን ጉዞ ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጉዞ ሠነድ አለመሟላት የ434 ኤርትራውያን ጉዞ ተራዘመ</h1>


<p>ካለፈው መስከረም ወር ጀምሮ በፈቃደኝነት ወደሀገራቸው ለመሄድ የተመዘገቡ ኤርትራውያን ከማንኛውም ዕዳ ነፃ መሆናቸውን የሚያረጋግጥ ሰነድ ባለማቅረባቸው ትናንት ሊያደርጉት የነበረው ጉዞ ተስተጓጎለ። ኤርትራውያኑ በዓለም አቀፉ ቀይ መስቀል ኮሚቴ አማካይነት ወደሀገራቸው ለመጓዝ በወረዳ 20 ቀበሌ 46 ጽ/ቤት ፊት ለፊት በሚገኘው ሜዳ ላይ የተሰባሰቡት ከማለዳ 12:00 ሰዓት ጀምሮ ነበር። ማርፈጃውን ዕቃዎቻቸውን ኮሚቴው ባቀረበላቸው መኪና ሲያስጭኑ ቆይተው ወደ 4:00 ሰዓት አካባቢ ለጉዞው ከተዘጋጁት ስምንት የዋልያ አገር አቋራጭ አውቶብሶች በሁለቱ መሳፈር ጀመሩ።</p>

<p>ይሁን እንጂ ከደህንነት ኢሚግሬሽንና ስደተኞች ባለሥልጣን የመጡ ሰራተኞች ከዓለም አቀፉ ቀይ መስቀል ኮሚቴ ጋር ባደረጉት ውይይት ከ434 ከሚሆኑት ተጓዦች ከማንኛውም ዕዳ ነፃ መሆናቸውን የሚያረጋግጥ የምስክር ወረቀት የያዙት ጥቂት ሰዎች ብቻ እንደሆኑ በማሳወቃቸው ጉዞው በታቀደው ጊዜ ለመከናወን ሳይችል ቀርቷል።</p>

<p>ኤርትራውያኑ ለዚሁ ጉዞ ከተለያዩ የሀገሪቱ ክፍሎች የመጡ ሲሆን የተጠየቀውን የምስክር ወረቀት እንዲያቀርቡ ቀደም ብሎ ስላልተነገራቸው እንዳልተዘጋጁበት ገልፀዋል። የደህንነት ኢሚግሬሽንና ስደተኞች ባለሥልጣን ሠራተኞች በበኩላቸው ተጓዦቹ ሰነዱን እንዲያሟሉ ለቀይ መስቀል ኮሚቴው ማስታወቃቸውን ተናግረዋል። ስህተቱ የተፈፀመው በኮሚቴው በኩል ነው ያሉት የባለሥልጣኑ ሠራተኞች በኤርትራውያኑ ላይ ለሚደርሰው መጉላላትም ተጠያቂው የኢትዮጵያ መንግሥት ሳይሆን ዓለም አቀፉ ቀይ መስቀል ኮሚቴ ነው ብለዋል።</p>

<p>በኢትዮጵያ የኮሚቴው ተጠሪ የሆኑት ኤሌን ኤስሊማንስ ስለጉዳዩ ተጠይቀው በሰጡት መልስ የኮሚቴው ሠራተኞች ኤርትራውያኑ ለጉዟቸው ሊያሟሉ የሚገባቸውን መስፈርት በሚገባ ባለማወቃቸው ስህተቱ ሊፈጠር እንደቻለ አስታወቀው የኢትዮጵያ መንግሥት ግን በጉዞው መራዘምም ሆነ በኤርትራውያኑ መጉላላት ተጠያቂ አይደለም ሲል አረጋግጠዋል። ኮሚቴው ለተፈጠረው ችግር በወሰደው መፍትሔ ተጓዦቹ አስፈላጊውን የምስክር ወረቀት እስኪያሟሉ ዕቃዎቻቸው ሆላንድ ኤምባሲ ፊት ለፊት በሚገኘው ጽ/ቤት እንዲጠበቁ ያደረገ ሲሆን ለእያንዳንዱ ተጓዥ የመቆያ ገንዘብም ሰጥቷል። ኮሚቴው የሰጠው የገንዘብ ልክ ለአዋቂዎች ብር 3 መቶ ለህፃናት ብር 1 መቶ በነፍስ ወከፍ ሲሆን ይህን ቢያንስ አንድ ሳምንት ይፈጃል በተባለው የምስክር ወረቀቱን የማግኘት ቆይታ ኤርትራውያኑ ወጪዎቻቸውን እንዲሸፍኑበት የተሰጣቸው ነው።</p>

<p>የደህንነት ኢሚግሬሽንና ስደተኞች ባለሥልጣን ሠራተኞች በተጓዦች አድራሻ መሰረት የማጣራት ሥራውን ለመስራት እና የተስተጓጎለው ጉዞ በአጭር ጊዜ እንዲከናወን እገዛ ለማድረግ ቃል የገቡ ሲሆን ጉዟቸው የተራዘመው መንገደኞች ከምሽቱ 1:35 ሰዓት ሲሆን ልደታ አካባቢ ከተሳፈሩባቸው አውቶብሶች ወርደው ወደየማደሪያቸው አቅንተዋል።</p>


<p class="align-center"><a href="/Gazettas/EletawiAddis/info/EletawiAddis.sera.html"> 1993</a></p>

</body>
</html>	
