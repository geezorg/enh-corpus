<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓ ከቀበሌ ምክር ቤቶች ምርጫ ራሱን አገለለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢዴፓ ከቀበሌ ምክር ቤቶች ምርጫ ራሱን አገለለ</h1>


<p>እሁድ የካቲት 18/1993 ዓ.ም የተካሄደው የወረዳ ምክር ቤቶች ምርጫ ዴሞክራሲያዊ የምርጫ ሕግን የተከተለ ባለመሆኑ ኢዴፓ የካቲት 25 በሚካሄደው የቀበሌ ምክር ቤቶች ምርጫ እንደማይሳተፍ ዋና ፀሐፊው አቶ ልደቱ አያሌው አስታወቁ።</p>

<p>የወረዳ ምክር ቤቶች ምርጫው በኢህአዴግ አባላት፣ በምርጫ ቦርድ ሠራተኞች እና በወረዳና ቀበሌ መስተዳድር ሠራተኞች ሕገወጥ ድርጊት ተጨናግፏል ያሉት ዋና ፀሐፊው የፓርቲው የሥራ አስፈፃሚ ኮሚቴ የካቲት 20 ባካሄደው አስቸኳይ ስብሰባ የፊታችን እሁድ ከሚደረገው የቀበሌ ምክር ቤቶች አባላት ምርጫ ራሱን ለማግለል መወሰኑን ገልፀዋል።</p>

<p>የኢትዮጵያውያን ዴሞክራሲያዊ ፓርቲ (ኢዴፓ) ከዚህ ቀደም በሰጣቸው ተደጋጋሚ መረጃዎችና ጋዜጣዊ መግለጫዎች ራሱን ከምርጫ እንደማያገል ሲያስታውቅ የነበረ ቢሆንም በዚህኛው ምርጫ ላለመሳተፍ የወሰነው የቀበሌ ምርጫው ባለፈው እሁድ የተካሄደው የወረዳ ምርጫ ቀጣይ ሂደት በመሆኑ ነው ሲሉ አቶ ልደቱ አስታውቀዋል።</p>

<p>ዋና ፀሐፊው አቶ ልደቱ ሁለቱም ምርጫዎች በአንድ የምርጫ ሥርዓት የተመዘገቡ ከመሆናቸውም በላይ ለአንድ የምርጫ ካርድ በተመሳሳይ አስፈፃሚዎች እና በአንድ የምርጫ መዝገብ የሚተገበሩ በመሆናቸው የቀበሌው ምርጫም ባለፈው የተሰራው ስህተት በቀጥታ የሚደገምበት መሆኑን አውቀን የተጀመረውን የምርጫ ሂደት አቋርጠናል ብለዋል። አያይዝውም ወደፊት በሀገሪቱ በሚደረጉ ምርጫዎች የመሳተፍ አቋማቸው እንዳለ መሆኑን አስታውቀው ኢዴፓ የጀመረው ሰላማዊ ትግል እስከመጨረሻው እንደሚቀጥል ተናግረዋል።</p>

<p>ኢዴፓ የካቲት 18 የተካሄደውን የወረዳ ምክር ቤቶች ምርጫ በመቃወም የካቲት 19 ለምርጫ ቦርድ ለፃፈው ደብዳቤ ምርጫው በአዲስ አበባ እንዲደገም ጠይቋል። ምርጫው እንዲደገም የሚጠየቁት የተቃዋሚ ፓርቲዎች ቁጥር እየጨመረ ሲሆን «የጋራ ምክክር መድረክ» በሚል ስያሜ የሚታወቁት የፖለቲካ ድርጅቶች ዛሬ ከቀኑ 9:00 ሰዓት በሰሜን ሆቴል በሚሰጡት ጋዜጣዊ መግለጫ በምርጫው ላይ ያላቸውን አቋም ያሳውቃሉ ተብሎ ይጠበቃል።</p>

<p>በአዲስ አበባ ለወረዳ ምክር ቤቶች ምርጫ ከተወዳደሩት ተቃዋሚ ፓርቲዎች አንዱ የሆነው የጉራጌ ህዝቦች ዴሞክራሲያዊ ግንባር (ጉህዴግ) በበኩሉ በተሳተፈባችው ጣቢያዎች ምርጫው ሙሉ በሙሉ እንዲደገም ለብሔራዊ ምርጫ ቦርድ የካቲት 20 ጥያቄ ማቅረቡ ይታወቃል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ የካቲት 22 ቀን 1993</a></p>

</body>
</html>	
