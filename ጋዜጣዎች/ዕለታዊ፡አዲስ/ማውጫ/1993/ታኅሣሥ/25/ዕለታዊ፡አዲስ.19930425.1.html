<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጅማና ጎንደር የሙያና ቴክኒክ ተማሪዎች ትምህርት አቆሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጅማና ጎንደር የሙያና ቴክኒክ ተማሪዎች ትምህርት አቆሙ</h1>


<p>የጅማና ጎንደር ሙያና ቴክኒክ ማሰልጠኛ ተማሪዎች ማዕከላት 375 ተማሪዎች የሚሰጣቸው የምስክር ወረቀት በዲፕሎማ እንዲተካ ያቀረቡት ጥያቄ ምላሽ ባለማግኘቱ ትምህርት ማቆማቸውን አስታወቁ።</p>

<p>በጅማ ሙያና ቴክኒክ ማሰልጠኛ ማዕከል የሚመሩ ተማሪዎች ካለፈው ሐሙስ ጀምሮ ትምህርታቸውን ያቆሙት ለማሰልጠኛ ማዕከሉና ለዞኑ ትምህርት መመሪያ በተደጋጋሚ ያቀረቡት ጥያቄ ምላሽ ባለማግኘቱ እንደሆነ አስታውቀዋል። በትግራይና በደቡብ ክልሎች በተመሳሳይ ሙያ የሚሰለጥኑ ተማሪዎች ዲፕሎማ እያገኙ በዞኑ በሰርተፍኬት መመረቃቸው አግባብ እንዳልሆነ የገለፁት ተማሪዎቹ የሚመለከተው አካል መፍትሔ እንዲሰጣቸው ጠይቀዋል።</p>

<p>የማዕከሉ ተወካይ አቶ ኩምሼ ገመዲ በበኩላቸው የተማሪዎች ጥያቄ አግባብ ቢሆንም ከዞኑ ትምህርት መምሪያ በሰርተፍኬት እንዲመረቁ መመሪያ የደረሳቸው በመሆኑ ጥያቄውን ለመፍታት እንደማይችሉ ተናግረዋል። የዞኑ ትምህርት መምሪያ ተወካይ አቶ አለማየሁ ሻውል ተማሪዎቹ ጥያቄያቸው ምላሽ እስኪያገኝ ድረስ እየተማሩ መጠየቅ ሲገባቸው ትምህርት ማቆማቸው ተገቢ አለመሆኑን ገልፀዋል።</p>

<p>በመሆኑም መምሪያው የሚያስመርቀው በሰርተፍኬት በመሆኑ ተማሪዎቹ ትምህርታቸውን ካልቀጠሉ የ12ኛ ክፍል ትምህርታቸውን ጨርሰው ያለሥራ የተቀመጡ ወጥኣቶችን መልምሎ ለማሰልጠን መምሪያው እንደሚገደድ አስታውቀዋል። በተመሳሳይ የሰርተፍኬት ስልጠና በዲፕሎማ እንዲተካ ምላሽ ባለማግኘቱ 175 የሚሆኑ የጎንደር ሙያ ማሰልጠኛ ማዕከል ተማሪዎች ካለፈው ዓርብ ጀምሮ ትምህርት ማቆማቸውን አስታውቀዋል።</p>

<p>የሰሜን ጎንደር ዞን ሠራተኛና ማኅበራዊ ጉዳይ መምሪያ ኃላፊ አቶ አበበ ተስፋሁን ተማሪዎቹ ትምህርታቸውን ያቋረጡት ባለመግባባት ችግር እንጂ በሰርተፍኬቱ ምትክ ዲፕሎማ የሚያገኙበት ዝግጅት እየተደረገ በመሆኑ ትምህርት እንዲቀጥሉ አሳስበዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ታህሣሥ 25 ቀን 1993</a></p>

</body>
</html>	
