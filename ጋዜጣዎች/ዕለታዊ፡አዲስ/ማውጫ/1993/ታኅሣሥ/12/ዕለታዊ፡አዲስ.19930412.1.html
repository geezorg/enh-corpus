<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባህሬን ሞት ለተፈረደባት ኢትዮጵያዊት ብሔራዊ ኮሚቴ ተቋቋመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባህሬን ሞት ለተፈረደባት ኢትዮጵያዊት ብሔራዊ ኮሚቴ ተቋቋመ</h1>


<p>በባህሬን የሞት ፍርድ የተበየነባት ኢትዮጵያዊት ከሞት ቅጣት እንድትድን መንግሥት ከሚያደርገው ጥረት ጎን ለጎን በኢትዮጵያ የሕግ ባለሙያ ሴቶች ማኅበር አስተባባሪነት ትናንት አንድ ብሔራዊ ኮሚቴ ተቋቋመ።</p>

<p>አስራ ሦስት አባላትን በያዘው ኮሚቴ ውስጥ የዩኒቲ ኮሌጅ፣ ከባህሬን የመጡ ሁለት ወጣቶች፣ የጠበቆች ማኅበር፣ መገናኛ ብዙሃን፣ አዲስ አበባ ዩኒቨርስቲ፣ በጠቅላይ ሚኒስቴር የሴቶች ጉዳይ ጽ/ቤት፣ የእስልምና ጉዳዮች፣ ንግድ ምክር ቤትና የኢትዮጵያ የሕግ ባለሙያ ሴቶች ማኅበር ተካትተዋል።</p>

<p>የወጣቷ ፍርድ ሊፈፀም በቀረው 17 ቀናት ውስጥ ቅጣቱ እንዳይፈፀም ኮሚቴው ጥረት ለማድረግ ጉዳዩን የሚከታተሉ ግለሰቦችን ወደባህሬን ለመላክ ገንዘብ በማሰባሰብና ሰላማዊ ሰልፍ በመጥራትና ስለ ልጅቷ ሕዝብ የተጣራ መረጃ እንዲደርሰው የሚንቀሳቀስ መሆኑን የማኅበሩ ሊቀመንበር ወይዘሮ መዓዛ አሸናፊ ለጋዜጠኞች ገልፀዋል።</p>

<p>እንደወይዘሮ መዓዛ ገለፃ ከኢትዮጵያ ዓለም አቀፍ ሕግ በወንጀል ህግ ሙያና እውቀት ያላቸው ሰዎች ባሕሬን ድረስ በመሄድ ከተቀጠረው ጠበቃ ጋር በመነጋገር ከዚህ በፊት ምንም ዓይነት መከላከያ እንደተደረገላት በማጥናት አሁን ያለውን የሕግ መንገድ ሁሉ መጠቀም እንደሚቻል ይንቀሳቀሳሉ። በሕግ በኩል ይግባኙ እንዲፈፀም በባሕሬን ሕግ መሠረት ያለውን የሕግ መንገድና መከላከያ በመጠቀም ኮሚቴው ቅጣቱን ለማቅለል ይታገላል ያሉት ወይዘሮ መዓዛ ከተለያየ አቅጣጫ የሰብዓዊ መብት ድርጅቶችንና ተከራካሪዎችንም እንደሚያነቃቃ ገልፀዋል።</p>

<p>የዩኒቲ ኮሌጅ ፕሬዝዳንት ዶክተር ፍስሐ እሸቱ በበኩላቸው በውጭ አገር ያሉ ሌሎች ኢትዮጵያውያን የሚፈፀምባቸውን ግፍና በደል ለመግታት በዚህች ልጅ ምክንያት እንቅስቃሴ ተጀምሮ የበለጠ ተገፍቶበት የኢትዮጵያውያን ሰብዓዊ መብትና ክብር የሚጠበቅበት ሁኔታ መፈጠር አለበት የሚል አቋም እንዳላቸው አስታውቀዋል። ዶክተር ፍስሐ የልጅቱን ጉዳይ በተመለከተ የተቋቋመው ኮሚቴ ጊዜ ሳይሰጥ መፈፀም ያለባቸውን ሂደቶች ሁሉ ማከናወን እንዳለበት በማሳሰብ ህይወቷን ለማዳን በሚደረገው ጥረት ኮሌጁ አስፈላጊውን ሁሉ ለማድረግ ዝግጁ መሆኑን አመልክተዋል።</p>

<p>በሌላ በኩል ልጅቱ አሰሪዋን ቆራርጣ አሰቃቂ ወንጀል ፈፅማለች በሚል በውጭ ሀገር መገናኛ ብዙሃን የተሰራጨው ዜና ትክክል አለመሆኑን የገለፁት ዶክተር ፍስሐ ከባህሬን የመጡ ሁለት ወጣቶች ኢትዮጵያዊቷ አሰሪዋን የገደለቻት በመዶሻ በመምታት ብቻ እንደሆነ ጠቁመዋል።</p>

<p>አዜብ ቡሊና ሃና ኃይሉ የተባሉት ወጣቶች እንደተናገሩት ልጅቱ ወንጀሉን ለመፈፀም ያነሳሳት ኢትዮጵያ ውስጥ የሚኖሩ የታመሙ እናቷን ማሳከሚያ ለመስጠት አሰሪዋ ፈቃደኛ ሳትሆን እናቷ በማረፋቸው መሆኑን አስረድተዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ታህሣሥ 12 ቀን 1993</a></p>

</body>
</html>	
