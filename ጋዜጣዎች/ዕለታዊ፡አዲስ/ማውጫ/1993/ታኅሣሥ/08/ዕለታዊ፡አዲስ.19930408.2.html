<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የገዥዎቻንን የመከራ ቀንበር መሸከም አቅቶናል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የገዥዎቻንን የመከራ ቀንበር መሸከም አቅቶናል»</h1>


<p>«ገዥዎቻችን እያደረጉት ባለው ነገር እኛም ሕዝቡም ወገባችን የጐበጠ፣ አንጀታችን የታጠፈ በመሆኑ የመከራ ቀንበር መሸከም አቅቶናል፤ በዚህም የተነሳ ሰላማዊ ተቃውሞአችንን ከፍ አድርገን ለማሰማት ግድ ይለናል» ሲል የመላው ዐማራ ህዝብ ድርጅት (መዐሕድ) አስታወቀ።</p>

<p>መዐሕድ ትናንት ባወጣው ድርጅታዊ መግለጫ እንዳስታወቀው «ገዥዎቻችን እንዳለፉት ዓመታት ሁሉ ጠመንጃቸውን፣ ሥልጣናቸውንና በገፍ የሚያፈሱትን ገንዘብ ተማምነው በጀመሩት ሀገርንና ሕዝብን የሚጐዳ መንገድ መጓዝን ከመረጡ መውደቂያቸውን እያፋጠኑ መሆኑን ማወቅ አለባቸው፣ እኛም ሕዝቡም ወገባችን የጐበጠ፣ አንጀታችን የታጠፈ በመሆኑ የመከራ ቀንበር መሸከም አቅቶናል» ብሏል። «ትግላችንን በሰላማዊ መንገድ ከጀመርን ዘጠኝ ዓመታት አሳለፍን፤ ገዥዎቻችን ገዳይ እኛ ተገዳይ፣ እነሱ አሳሪ እኛ ታሳሪ፣ እነሱ አሳዳጅ እኛ ተሳዳጅ ሆነን፤ እኛ ስለ አንድነት እነሱ ስለመገንጠል፣ እኛ ስለኢትዮጵያዊነት እነሱ ስለጐጠኝነት እኛ ስለእውነት እነሱ ስለሸፍጥ እየሰበኩ እዚህ ደርሰናል» በማለት ፈቃደኛ ባለመሆኑ የሀገራችን ውድቀትና ክስረት ከጊዜ ወደጊዜ እየጐላ መጥቷል» ይላል።</p>

<p>የኤርትራ ሕዝብ ህገወጥ በሆነ ሪፈረንደም ከእናት አገሩ እንዳይለይ መዐሕድ ሲያሳስብ እንደነበር ያስታወሰው የድርጅቱ መግለጫ ኢህአዴግ የመዐሕድን ጩኸት መስሚያ ጆሮ ካለማግኘቱም ባሻገር ይባስ ብሎ ስለአንድነት የሚናገርን ሁሉ እንደጠላት በመቁጠሩ በማያስደንቅ ሁኔታ የሻዕቢያ መሪዎች «ኤርትራ የግላችን ኢትዮጵያ የጋራ» የሚል መሪ መፈክር የሚይዙበት ደረጃ እንደደረሱም አውስቷል። «ኢትዮጵያውያን ከሥራ እየተባረሩ እነሱ ከፍተኛ የመንግሥት ሹማምንት ሆኑ፣ ውስጥ አካላችንን በርብረው የወቅቱ፣ ገመናችንንም ተረዱ፣ ይህም የልብ ልብ ሰጣቸው» የሚለው ይኸው የድርጅቱ መግለጫ ፍላጐታቸውንም በኃይል ለመፈፀም ወረራ መክፈታቸው በጦርነቱ የሰው ህይወት መጥፋቱን፣ ንብረት መውደሙን እንዲሁም የሀገራችን ክብርና ሞገስ ዝቅ ያለበት ደረጃ ላይ ተዳርሶ እንደነበር ጠቁሟል።</p>

<p>የኢትዮጵያ ህዝብ ለሀገሩ ለነፃነቱና ለክብሩ ባለው ቀናኢነት ባደረገው የመከላከል ጦርነት ክብሩና ሞገሱ እንደገና በዓለም ላይ ከፍ እንዲል ማድረጉን የገለፀው መዐሕድ ይህ ችግር የተከሰተው ኢህአዴግ ከሻዕቢያ ጋር በነበረው ሥርዓትን ያልተከተለና ፈር የለቀቀ ግንኙነት ሳቢያ በመሆኑ ለደረሰው ጉዳት በትውልድና በታሪክ ተጠያቂው ገዥው ፓርቲ መሆኑን በመጥቀስ በአሁኑ ጊዜ የተደረገው ስምምነትም ሕዝቡ ያልመከረበት በመሆኑ እንደሚቃወመው አስታውቋል። በሀገሪቱ በውድድር ላይ የተመሰረተ ነፃ የኢኮኖሚ ፖሊሲ እንዲኖር፣ ማህበራዊ ችግሮች በወጉ እንዲፈቱ፣ በነፃ የመደራጀትና ሃሣብን በነፃ የመግለፅ መብትን እንዲያከብር ለገዥው ፓርቲ ተደጋጋሚ ጥያቄ ማቅረቡን ያመለከተው መዐሕድ «ከራሱ እምነት ውጭ ሌላ የማይሰማው የኢህአዴግ መንግሥት በተከተለው ብቸኛ ፖሊሲ ሳቢያ ሀገራችንን የመጨረሻዋ ድሃ እንድትሆን አድርጓታል። ማህበራዊ ችግሮች በመወሳሰባቸው ረሀብተኞች፣ በሽተኞችና የኤድስ ሰለባዎች ሆነናል ሙያ ማህበራት በግልፅና በስውር በሚደረግባቸው ጫና ሲዳከሙ ቆይተዋል» ብሏል።</p>

<p>እንደ መዐሕድ መግለጫ በነፃ ሃሣብን የመግለፅ መብት እንዲከበር፣ የሕዝብ የማወቅ መብት ተግባራዊ እንዲሆን በቁርጠኝነት የተሰለፉት የነፃው ፕሬስ አባላት ላይ የሚደረገው ሁለገብ ጫና የኢህአዴግ መንግሥትን በዓለም ፊት «የፕሬስ ጠላት» የሚል ስም አሰጥቶታል። «እኛም የመከራ ቀንበሩን መሸከም ስላቃተን ሰላማዊ ተቃውሞአችንን ከፍ አድርገን ለማሰማት ተገደናል» ያለው መዐሕድ «ስለዚህ መንግሥት በአሁኑ ወቅት እያደረሰ ካለው መጠነ ሰፊ ጥፋት እንዲቆጠብ እንጠይቃለን» ብሏል። ከዚህም በተጨማሪ ሰሞኑን ከኤርትራ መንግሥት ጋር የተፈረመው የሰላም ስምምነት «የኢትዮጵያና የሕዝቦቿን ጥቅም አሳልፎ የሰጠ በመሆኑ» በድጋሚ አጥብቆ እንደሚቃወመው አስታውቋል።</p>

<p>እንደ መዐሕድ በ1900፣ 1902 እና 1908 የተደረጉ ውሎች የፈረሱና ህጋዊ ተቀባይነት የሌላቸው የካይሮው ስምምነትም ኤርትራ የኢትዮጵያ አካል ሆኖ የተፈረመና የቅኝ ገዥዎችን ድንበር ጉዳይ ብቻ የሚመለከት ስለሆነ ለውል መሠረት የማይሆን ነው። ኢትዮጵያ ቅኝ ገዥ ናት እንኳ ቢባል በአፄ ኃይለሥላሴም ሆነ በደርግ ዘመን የአውሳ አውራጃና አሰብ የኢትዮጵያ አካላት ስለነበሩ የባህር ባለቤትነቷ ሊነፈግ አይገባም ያለው መዐሕድ ተመድ ሳይቀር የኤርትራን ጉዳይ ሲመክር ኃያላኑ በሙሉ የኢትዮጵያን የባህር መብት ያወቁት ሆኖ ሳለ ዛሬ የድርድሩ አካል አድርጐ ለሀገር ጥቅም መሟገት ሲቻል መንግሥት አልስማማም ብሎ መብትና ጥቅምን አሳልፎ መስጠቱን እንደሚያወግዘው አመልክቷል።</p>

<p>ይህ በእንዲህ እንዳለ «መንግሥት በየወቅቱ የዓለም የነዳጅ ዋጋ ጨምሯል በሚል ሰበብ የሚያደርገው ከፍተኛ የነዳጅ ጭማሪ በእጅጉ የሚያሳስበን ጉዳይ ነው» ያለው መዐሕድ «የነዳጅ ዋጋ በጨመረ ቁጥር ሁሉም ነገር ስለሚጨምርና በዚህም የተነሳ የድሃው ሕዝብ የመግዛት አቅም ስለሚዳከም መደጐም ሲገባው ተከሰተ የተባለውን ችግር ሁሉ ወደሕዝቡ መወርወሩ አግባብ አይደለም» ብሏል። በመሆኑም በነዳጅ ዋጋ ላይ መንግሥት በአስቸኳይ የማስተካከያ እርምጃ እንዲወስድ መዐሕድ ጠይቋል።</p>

<p>በሌላ በኩል «ኢትዮጵያዊነትም አማራነትም ልዩነት የላቸውም» ሲሉ አዲሱ የመዐሕድ ፕሬዝዳንት ገልፀዋል። ፕሬዝዳንቱ አቶ ኃይሉ ሻውል ከሹመታቸው በኋላ የመጀመሪያቸው በሆነው የትናንቱ ጋዜጣዊ መግለጫቸው «የእያንዳንዱ ብሔረሰብ ዋና ዓላማ መጨረሻው ኢትዮጵያዊነት ነው» ሲሉ ተናግረዋል። «የዘር ትንተና ለኢትዮጵያ አልበጃትም» ያሉት አቶ ኃይሉ መዐሕድ የተመሰረተውን የተጠቃውን ወገን ከእሳት ለማዳን እንደነበር ገልፀዋል።</p>

<p>በደርግ ዘመን የመንግሥት እርሻዎች ሚኒስትር ሆነው ያገለገሉትና ሥልጣናቸው በራሳቸው ፈቃድ የለቀቁት፣ እንዲሁም ቀደም ሲል የመዐሕድ ፀሐፊ ሆነው የሠሩት አቶ ኃይሉ የድርጅታቸው ዓላማ አንዲት ኢትዮጵያን ማስተባበርና ማጠናከር እንደሆነ አስታውቀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ታህሳስ 8 ቀን 1993</a></p>

</body>
</html>	
