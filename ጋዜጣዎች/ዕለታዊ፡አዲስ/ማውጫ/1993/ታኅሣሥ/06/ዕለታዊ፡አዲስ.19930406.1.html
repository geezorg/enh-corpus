<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከሠላም ስምምነቱ ጋር በተያያዘ 800 ሚሊዮን ዶላር ብድር ልታገኝ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ከሠላም ስምምነቱ ጋር በተያያዘ 800 ሚሊዮን ዶላር ብድር ልታገኝ ነው</h1>


<p>ኢትዮጵያ ከኤርትራ ጋር የሰላም ስምምነት በመፈራረሟ በመጭው የአውሮፓውያን ዓመት 800 ሚሊዮን የሚጠጋ ዶላር በብድር ልታገኝ እንደምትችል ተገለፀል።</p>

<p>በኢትዮጵያ የዓለም ባንክ ተጠሪ ኒጎል ሮበርት እንዳሉት ከ800 ሚሊዮን ዶላር ብድር ውስጥ 460 ሚሊዮኑ ፀድቋል። ከፀደቀው ብድር ውስጥ 230 ሚሊዮን ዶላር በጦርነት የተጎዱት እንዲያገግሙ የሚውል ሲሆን የተቀረው 170 ሚሊዮን ደግሞ በውጊያው የተመለመሉ ወታደሮች ወደሰላማዊ ኑሮ ተመልሰው የሚቋቋሙበት ነው።</p>

<p>የኢትዮጵያና የኤርትራ የድንበር ጦርነት እንደተጀመረ በርካታ አበዳሪ ሀገሮችና ድርጅቶች ለኢትዮጵያ የሚሰጡትን ብድርና የኢኮኖሚ እርዳታ አቁመው እንደነበር የሚታወስ ነው።</p>

<p>ይህ በዚህ እንዳለ የአሜሪካን ፕሬዝዳንት ቢል ክሊንተንን ጨምሮ የአውሮፓ ህብረት፣ ቻይና፣ ሩሲያ፣ ሱዳን፣ ዩናይትድ አሬብ ኤምሬትም በኢትዮጵያና ኤርትራ መካከል የተፈረመውን የሰላም ስምምነት አደነቁ፣ ጦርነት በማብቃቱም የእንኳን ደስ አላችሁ መልዕክት አስተላለፉ።</p>

<p>የአውሮፓው ህብረት አሁን በፕሬዝዳንትነት በምትመራው ፈረንሳይ በኩል ባስተላለፈው መልዕክት ስምምነቱ የምሥራቅ አፍሪካን ሰላምና ልማት በማጠናከር መሠረታዊ ለውጥ እንደሚያመጣና ለመላው አፍሪካ ምሳሌ እንደሚሆን አመልክቷል።</p>

<p>በተጨማሪም በአሜሪካ የአፍሪካ ዴሞክራሲያዊና ሰብዓዊ መብቶች ልዩ ተወካይ ሬቬረንድ ጄሲ ጃክሰን ሁለቱም ሀገሮች ለሠላም ስምምነቱ በመድረሳቸው እንኳን ደስ ያላችሁ በማለት የፊርማውን ሥነ ሥርዓት በሁለቱ አገሮች መካከል ሰላም ፀጥታና ወንድማማችነት የመመለስ ምልክት እንደሆነ አመልክተዋል።</p>

<p>በሁለቱም አገሮች መሪዎች ዘንድሮ ሰላም በመፈለግ የታየው ጥንካሬ የሚያበረታታ እንደሆነም ጠቅሰው ስምምነቱ ለአህጉሪቱ መሪዎች በተለይም በአሁኑ ወቅት ግጭት በተፈጠረባችው ምሳሌ እንደሚሆን ያላቸውን እምነት ገልፄዋል። ልዩ ተወካዩ ዓለም አቀፉ ማህበረሰብ ሁለቱም ሀገሮች ትኩረታቸውን ድህነትንና ሌሎች ችግሮቻቸውን ወደመዋጋት በመመለስ ለሚያደርጉት ጥረት ድጋፍ እንዲሰጡ ጥሪ አድርገዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ታህሣሥ 6 ቀን 1993</a></p>

</body>
</html>	
