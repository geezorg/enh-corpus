<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ባንክ ያወጣቸውን ጊዜያዊ መመሪያዎች አነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ብሔራዊ ባንክ ያወጣቸውን ጊዜያዊ መመሪያዎች አነሳ</h1>


<p>በገቢ ንግድ ዕቃዎች የውጭ ምንዛሪ ፈቃድ ጥያቄ ላይ የተጣለውን መቶ በመቶ የቅድሚያ ክፍያ እና ለገቢ ንግድ ዕቃዎች ውጭ ምንዛሪ አፈቃቀድ በባንኮች ላይ ተጥሎ የነበረው የፈቃድ ገደብ መነሳቱን የኢትዮጵያ ብሔራዊ ባንክ ገዥ አስታወቁ።</p>

<p>የብሔራዊ ባንኩ ገዢ አቶ ተክለወልድ አጥናፉ ትናንት እንዳስታወቁት የገቢ ዕቃዎች ግዢ ትዕዛዝ ለማስተላለፍ ማመልከቻ ሲቀርብ በቅድሚያ የሸቀጦቹን ዋጋ መቶ ፐርሰንት የብር እኩሌታ በባንኮች እንዲያዝ እና ክፍያው ሙሉ በሙሉ በውጭ ምንዛሪ በተለያዩ ደረጃዎች በሚገኙ የባንክ ኃላፊዎችና በብሔራዊ ባንክም ጭምር እየታየ እንዲወሰን የሚያዙት መመሪያዎች ላይ ባንኩ የጣለውን ፈቃድ ገደብ ከዛሬ ታህሳስ 6 ቀን ጀምሮ አንስቷል።</p>

<p>ብሔራዊ ባንኩ እነዚህን ጊዜያዊ መመሪያዎች ከየካቲት 4 ቀን 1992 ዓ.ም ጀምሮ በማውጣት ሥራ ላይ አውሎ እንደነበር ያስታወሱት አቶ ተክለወልድ የመመሪያዎቹ መውጣት በወቅቱ በገቢ ንግድ እንቅስቃሴ ላይ ይታይ የነበረውን ዕቃ አዝዞ ወደብ ላይ የመተውና አላስፈላጊ ትዕዛዞችን ደራርቦ የመስጠት አሰራር በመጠኑ እንዲገታ ማድረጉን ጠቁመዋል። እንዲሁም በሀገሪቱ የውጭ ምንዛሪ ክምችት ላይም የሚያስከትለውን አሉታዊ ጫና ለማርገብ እንዳስቻለ ገልፀዋል።</p>

<p>በአፈጻፀም ላይ የተሳተፉ ባንኮችም የመመሪያውን ዓላማ በማሳካትና ደንቡ በሚፈቅደው መሰረት ሥራዎች እንዲከናወኑ በማድረጋቸው የተጠበቀው ውጤት ሊገኝ እንደቻለ አመልክተዋል። ይሁንና መመሪያዎቹ ሥራ ላይ እንዲውሉ የተደረጉባቸው ኢኮኖሚያዊና ፖለቲካዊ ሁኔታዎች በአሁኑ ወቅት እየተለወጡና እየተሻሻሉ በመምጣታቸው ግጭቱም በኢትዮጵያ አሸናፊነት አብቅቶ የሰላም ስምምነት ላይ በመደረሱና በንግዱ እንቅስቃሴ ላይ ይታይ የነበረው ፈር የለቀቀ አሰራር ከጊዜ ወደ ጊዜ እየተስተካከለ በመምጣቱ መመሪያዎቹን እንዲቀጥሉ ማድረግ አስፈላጊ ሆኖ አልተገኘም ብለዋል።</p>

<p>ስለሆነም በመመሪያ ቁጥር ኤፍኤክስዲ /12/2000 እና ኤክስዲ 13/2000 ለባንኮች የተላለፉት ትዕዛዞች ከዛሬ ጀምሮ የተነሱ መሆኑን የብሔራዊ ባንክ ገዢ አስታውቀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ታህሣሥ 6 ቀን 1993</a></p>

</body>
</html>	
