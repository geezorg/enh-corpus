<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትናትናው የአፍሪካ የወጣቶች ሻምፒዮና ኢትዮጵያ ከግብፅ ጋር በአቻ ውጤት ተለያየች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በትናትናው የአፍሪካ የወጣቶች ሻምፒዮና ኢትዮጵያ ከግብፅ ጋር በአቻ ውጤት ተለያየች</h1>


<p>ትናንት በቲያትር መል መድረክ ላይ የሚቀርቡትንና የትያትር ዓይነቶች ሁሉንም ማለት ይችላላ የአዲስ አበባ ስታዲዮም አስተናግዷል። በተለይም የሰውን ልጅ ከፍተኛ ድንጋጤ ዕጣ ፈንታው በማድረግ ለከፍተኛ ውድቀት የሚዳርገው ትራጄዲያዊው ትዕይንት በምሽቱ ጨዋታ ላይ ጎልቶ በመንፄባረቁ የአብዛኞቹን ኢትዮጵያውያን ልብ በሀዘን ተነክቷል።</p>

<p>ይህ ትዕይንት የተጀመረው በ15ኛው ደቂቃ ላይ ነው። የኢትዮጵያ ወጣት ብሔራዊ ቡድን በጨዋታው የበላይነቱን ለመያዝ ጥሩ እንቅስቃሴ በማድረግ ላይ እያለ ከቅጣት ምት የተሻገረ ኳስ ከመረብ በማረፉ የመጀመሪያው አስደንጋጭ ክስተት ሆኖ ተስፋ ከማድረግ ይልቅ ተስፋ ወደመቁረጥ ለማምራት ያስገደደ አጋጣሚ ሆነ።</p>

<p>የኢትዮጵያ ወጣት ብሔራዊ ቡድን ወደተጋጣሚው ግብ ደርሶ አስደንጋጭ የግብ ሙከራዎችን ለማድረግ የቻለው ከ26ኛው ደቂቃ በኋላ ነው። በቅብብል የደረሱትን ኳስ ፍቃዱ በላይ በግቡ በስተቀኝ በኩል አግኝቶ አጠንክሮ የመታው ኳስ የግቡ ቋሚ ብረት መልሶበታል።</p>

<p>የግብፅ ብሔራዊ ወጣት ቡድን በድንገት ከመረብ ያሳረፉት ግን መሪንቱን ታስጨብጠው እንጂ በኢትዮጵያውያን ቀጫጭን ተጫዋቾች ተደጋጋሚ የማጥቃት ወረራ ተካሂዶበታል። ለእረፍት እስከተለይዩበት ጊዜ ድረስ ግብ ለማግኘት ያለማቋረጥ የተደረገው ጥረት የተሳካ ባይሆንም ግብፆች ጫናውን ለመገላገል የቻሉ የጨዋታው አጋማሽ ጊዜ በመጠናቀቁ ብቻ ነው።</p>

<p>ከእረፍት መልስ የኢትዮያ ወጣት ብሔራዊ ቡድን ጨዋታውን በተመልካች ድጋፍ በመታገዝ በሙሉ ማጥቃት ወረራውን በመፈፀም ላይ እያለ የአዲስ አበባ ስታዲየምን ጨምሮ የከተማው የተለያዩ አካባቢዎች በኤሌትሪክ መቋረጥ ምክንያት መብራት አልባ ሆነዋል። ይሁንና ጨዋታው ከ25 ደቂቃ በኋላ ቀጥሏል።</p>

<p>የማጥቃት ኃይሉን አጠንክሮ በመንቀሳቀስ ላይ የነበረው የኢትዮጵያ ወጣት ቡድን በመብራቱ መጥፋት ተጠቃሚ አልሆነም። ይልቁንም ተጋጣሚው ቡድን ትንፋሽ ለመሰብሰብና በአዲስ ጉልበት ለመፎካከር ፋታ ያገኘበት ሁኔታ ነበር።</p>

<p>መብራቱ ከመጣ በኋላ ሌላ ትራጀዲ ተፈጠረ የግብፅ ቡድን የኢትዮጵያን ተከላካዮች በቀላሉ በማለፍ ሁለተኛውን ግብ ከመረብ አሳረፈ፡፤ 7 ቁጥሩ ሻውኪ ሳላም መሐመድ የሁለተኛው ግን ባለቤት ሲሆን በርካታ ተመልካቾች ሜዳውን ለቀው ወጥተዋል።</p>

<p>ከዚያም በመቀጠል የኢትዮጵያ ወጣት ብሔራዊ ቡድን በ67ናው ደቂቃ ላይ በግብፅ ቡድን ፍፁም ቅጣት ምት ክልል ውስጥ ኳስ በእጅ በመነካቱ የተሰጠውን ፍፁም ቅጣት ምት ተጠቅሞ ውጤቱን ለማጥበብ ቻለ። በመሔል ሜዳ ጥሩ በመጫወት አድናቆት ያገኘው አሸናፊ ግርማ ቅጣቱን ግብ በማድረግ ተስፋ የቆረጠው ተመልካች በቀሪው ሰዓት ሌላ ተስፋ እንዲያደርግ አደረገ።</p>

<p>ከ13 ደቂቃ በኋላ ደግሞ አስደናቂ ሁኔታ ተፈጠረና በተመልካቹ ላይ ተደፍቶ የነበረው የሐዘን ጥላ ተገፎ ወደደስታ ተለወጠ። ለዚህ ብቸኛ ምክንያት የነበረው 15 ቁጥር ለብሶ የሚጫወተው በቀለ እልሁ ከርቀት ወደተጋጣሚው ግብ የመታው ኳስ የበረኛውን እጅ ዳሳ ጎል ልትሆን በመቻሏ ነው።</p>

<p>በመጨረሻም የባከነ ሰዓት ሦስት ደቂቃ በማለፉ በስታዲየሙ የሚገኘው ሰዓት ሁለተኛው ግማሽ 48 ደቂቃ ላይ መሆኑን ያመለክታል። በረጅም የተመታው ኳስ በፍፁም ቅጣት ምት ክልል መስመር ላይ ሁሴን ሰማን ከግብፅ ተከላካይ ጋር ተሻምቶ ወደጎል አጥፎ ለመምታት ሲሞክር ተከላካዩ ተጫዋች ኳስ በእጁ እንዲነካ ይገደዳል። በዚህም ምክንያት የፍፁም ቅጣት ምት ለኢትዮጵያ ብሔራዊ ቡድን ይሰጣል። በዚህ ጊዜ የግብፅ ተጫዋቾች ዳኛ እያዋከቡ ለድብድና ለዘለፋ ተጋበዙ። አርቢትሯ ላይ በአንድ የግብፅ ተጨዋች ምራቅ ተተፋባቸው።</p>

<p>ይህ ሁሉ ውጥረት ከተስተናገደ በኋላ የኢትዮጵያን አሸናፊነት የሚያረጋግጠው ፍጽሱም ቅጣት ምት በአሸናፊ ግርማ ተመታ። ነገር ግን ግብ ሊሆን አልቻለም። ይህንን የመጨረሻ ትዕይንት በተፈራረቀ የሐዘንና የደስታ ስሜት ተወጥሮ እንደቆመ የተከታተለው ተመልካች ተመልሶ ለማይታመን ፀፀትና ከህሊና ለማይጠፋ ቁጭት ተዳረገ፡፤ በያለበት በበስጭት በግኖ አረረ። ይታደሉታል እንጂ.....</p>

<p>ይህ በዚህ እንዳለ ትናንት የኢትዮጵያና የግብፅ ወጣት ብሔራዊ ቡድኖች ወሳኝ ፍልሚያ ሲያደርጉ ውድድሩን በክብር ማዕረግ ከሚከታተሉበት ወንበር ላይ በመነሳት በዕለቱ ጨዋታውን በመሀል ዳኝነት የሚመሩትን ናይጄሪያዊ ሴት አርቢተር ተማተዋል።</p>

<p>ከዚህ በተጨማሪ አንድ የግብፅ ተጫዋች በአርቢትሯ ላይ ምራቁን ሲተፋ ሌላኛው ደግሞ ቦክስ በመሰንዘሩ እነዚህ እነዚህ ተደማምረው አርቢትሯ እያለቀሰች ከሜዳ እንድትወጣ አድርጓታል።</p>

<p>የግብፅ ተጫዋቾችና የካፍ ዋና ፀሀፊው የሙስጠፋ ካሚል ተግባር ያሳዘነው የኢትዮጵያ ፉት ቦል ፌዴሬሽን ዛሬ ለካፍ የቅሬታ ደብዳቤ ያስገባል። ምንም እንኳን የካፍ ዋና ፀሐፊ ትናንት ለስራ ጉዳይ ወደሌላ አገር ከአዲስ አበባ የተንቀሳቀሱ ቢሆንም ፋራህ አዶ እዚሁ ስለሚገኙ ፌዴሬሽኑ የቅሬታ ደብዳቤውን በእርሳቸው በኩል እንደሚያደርስ ይጠበቃል።</p>

<p>ትናንት በዚህ ምድብ የሚገኙት ካሜሩንና ደቡብ አፍሪካ እንደኢትዮጵያና ግብፅ ሁሉ ሁለት ለሁለት የተለያዩ ሲሆን ይህም ግብፅና ካሜሩን በአራት አራት ነጥብ ቡድኑን በመሪነት ደረጃ የያዙ ሲሆን ኢትዮጵያና ደቡብ አፍሪካ በአንድ አንድ ነጥብ ይከተላሉ። የሚቀጥለው የኢትዮጵያ ተጋጣሚ ደቡብ አፍሪካ ስትሆን ካሜሩንና ግብፅ እንደዚሁ ከዚሁ ምድብ ይጋጠማሉ። ካሜሩንና ግብፅ የሚቀጥለው ቅዳሜ አቻ ከተለያዩ ኢትዮጵያና ደቡብ አፍሪካ ቢሸናነፉም እንኳን ወዳቂ ይሆናሉ። ከተሸናነፉና ኢትዮጵያ ደቡብ አፍሪካን ካሸነፈች ግን ኢትዮጵያ ወደሚቀጥለው ዙር ለማለፍ ተስፋ ይኖራታል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መጋቢት 13 ቀን 1993 ዓ.ም</a></p>

</body>
</html>
