<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ወጣቶች ሻምፒዮና በአዲስ አበባ ሲከፈት የካፍና የፊፋ ፕሬዝዳንቶች ይገኛሉ ተብሎ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ወጣቶች ሻምፒዮና በአዲስ አበባ ሲከፈት የካፍና የፊፋ ፕሬዝዳንቶች ይገኛሉ ተብሎ ይጠበቃል</h2>


<p>ኢትዮጵያ ውስጥ የሚካሄደው 12ኛው የአፍሪካ ወጣቶች ዋንጫ ሊጀምር የዛሬን ሳይጨምር ሦስት ቀናት ብቻ ይቀሩታል። የውድድሩ ቀን እየተቃረበ በመምጣቱ ተካፋይ ሀገሮች ሲያደርጉት የነበረው ዝግጅት አጠናቀው ወደውድድሩ አስተናጋጅ ሀገር በመምጣት ላይ ይገኛሉ።</p>

<p>እስከአሁን ከሰባቱ ተካፋይ ሀገሮች በቅድሚያ አዲስ አበባ በመምጣት የአየሩን ሁኔታ በመለማመድ ላይ የሚገኘው የጋና ወጣት ብሔራዊ ቡድን ነው። ጋና ባለፈው ሐሙስ ወደአዲስ አበባ በመግባት ለጥቂት ቀናቶች ፕላዛ ሆቴል ከተቀመጠ በኋላ ከትናንት በስቲያ ጀምሮ ወደተዘጋጀለት ኢምፔሪያል ሆቴል በመዛወር የውድድሩን ቀን በመጠባበቅ ላይ ይገኛል። የጋናን እግር ተከትሎ በመምጣት በሁለተኝነት ስሙ የተመዘገበው ደግሞ ትናንት የገባው የማሊ ወጣት ቡድን ነው። ሌሎቹ ቀሪ ቡድኖች ዛሬና ነገ ተጠቃለው ይገባሉ ተብሎ ይጠበቃል።</p>

<p>ዛሬ ይገባሉ ተብለው ከሚጠበቁት ቡድኖች መካከል በምድብ «ለ» ውስጥ የተደለደሉት ናይጄሪያና አንጎላ ይገኛሉ። ከሁለቱ ቡድኖች ሌላ የተለያየ ችግር ካልገጠማቸው በስተቀር ዛሬ ከጠዋቱ 2:30 አዲስ አበባ ይደርሳሉ ተብሎ ይጠበቃል። ባለፈው ማክሰኞ አዲስ አበባ ይደርሳል ተብሎ የተጠበቀው የግብፅ ወጣት ቡድን ምክንያቱ ግልፅ ባልሆነ መንገድ ጉዞውን ሰርዟል። ቡድኑ ምናልባት ነገ ወይም የፊታችን ዓርብ ኬንያ ተቀምጦ ዝግጅቱን በማድረግ ላይ ከሚገኘው የደቡብ አፍሪካ ቡድን ጋር ይገባል ተብሎ ይጠበቃል።</p>

<p>ከተካፋይ ሀገር ቡድኖች ሌላ ውድድሩን የሚመሩት የመሃል ዳኞች፣ ረዳት ዳኞች፣ ተጠባባቂ ዳኞችና የውድድር ታዛቢ ኮሚሽነሮች በግዮን ሆቴል ያረፉ ሲሆን ከእነዚህ ሌላ ለውድድሩ ክብደት ያሰጡታል ተብለው ከሚጠበቁት ዓለም አቀፋዊ እውቅና ካላቸው ታላላቅ እንግዶች መካከል የአፍሪካ እግር ኳስ ፌዴሬሽን (ካፍ) እና የዓለም አቀፉ እግር ኳስ የበላይ አዛዥ የሆኑት (ፊፋ) የበላይ አዛዥ የሆኑት ፕሬዝዳንት ኢሳ ሀያቱና ሲፕ ብላተር እንዲሁም ለሎች እንግዶች የሚመጡ ሲሆን በሸራተን አዲስ እንዲያርፉ የተመቻቸላቸው መሆኑ ታውቋል።</p>

<p>እስከአሁን ከሚጠበቁት ታላላቅ እንግዶች መካከል አንዱ የሆኑትና በካፍ ተወክለው የመጡት ሙስጠፋ ካሚል ባለፈው ቅዳሜ አዲስ አበባ የገቡ ሲሆን በሸራተን አዲስ ተቀምጠው የውድድሩን ቀን በመጠባበቅ ላይ መሆናቸው ታውቋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መጋቢት 5 ቀን 1993</a></p>

</body>
</html>	
