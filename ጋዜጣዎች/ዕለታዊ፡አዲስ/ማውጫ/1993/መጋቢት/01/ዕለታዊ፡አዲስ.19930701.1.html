<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮፊ አናን የአንሚ ቆይታ ለስድስት ወራት እንዲራዘም ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኮፊ አናን የአንሚ ቆይታ ለስድስት ወራት እንዲራዘም ጠየቁ</h1>


<p>የተባበሩት መንግሥታ ዋና ፀሐፊ ኮፊ አናን ለኢትዮጵያና ኤርትራ የሰላም ሂደት አስፈላጊ የሆነ ድጋፍ እንዲሰጥና በአሁኑ ወቅት ሰፍሮ የሚገኘው የተመድ የሰላም ተልዕኮ በሁለቱ አገራት የሚቆይበት ጊዜ ለስድስት ወራት እንዲራዘም ሀሳብ አቀረቡ። የፀጥታው ምክር ቤት በሀሳቡ ከተስማማ የተባበሩት መንግሥታት በኢትዮጵያና በኤርትራ የሰላም ተልዕኮ (አንሚ) ቆይታው እ.ኤ.አ እስከ መስከረም 15 ቀን ድረስ ይራዘማል ሲል የአንሚ ሕዝብ ግንኙነት አስታወቀ።</p>

<p>ከትናንት በስቲያ ለፀጥታው ምክር ቤት ሪፖርት ባቀረቡበት ወቅት ሚስተር አናን የተገኙ ስኬቶችን ጠቅሰው በሌላ በኩል በሁለቱ አገሮች መካከል የጊዜያዊ ደህንነት ቀጠና ለመመስረት አንሚ የገጠመውን እንቅፋቶች አብራርተዋል። የኤርትራ መንግሥት ወታደሮችን ከቀጠናው የማጓጓዝ ተግባር እንዳቆመና የተሰጠውም ምክንያት የቀድሞ ካርታ ላይ በተደረገው ማስተካከያ ላይ በተሰነዘረው ተቃውሞ ነው። በዚህ ምክንያት የተመድ ተልዕኮው የጊዜያዊ ደህንነት ቀጠናውን መመስረት አልቻለም። በተጨማሪም ተልዕኮው የመንቀሳቀስ መብቱ ላይ በቅርቡ የተጀመረው ገደብ እንዳሳሰበው ሪፖርቱ ገልጿል።</p>

<p>«ሁኔታው ወደፊት በሚመሰረተው የጊዜያዊ ደህንነት ቀጠና ውስጥ ባሉ ቦታዎች ላይ በጣም ጥንቃቄ የሚያስፈልገውና አደገኛ ሊሆን የሚችል የሥልጣንክፍተት ይፈጥራል» በማለት ኮፊ አናን አስጠንቅቀዋል። «የአንደኛው ወይም ሌላኛው ወገን በቅርቡ የተለቀቀውን ስፍራ ለመያዝ በመጓጓት ሊደረግ በሚችል እንቅስቃሴ አንሚ በማያስተማምን ሁኔታ እየተጋፈጠ ነው» ብለዋል። ሚስተር አናን በአፋጣኝ ችግሩ እንዲፈታ አቅርበው ሁለንተናዊና ያልተገደበ እንቅስቃሴ መብት ሁለቱም አገራት ለአንሚ መፍቀድ እንዳለባቸውና አስፈላጊ እንደሆነም አስረግጠው ተናግረዋል።</p>

<p>ይህ በእንዲህ እንዳለ የጊዜያዊ ደህንነት ቀጠናው ይመሰረትበታል በተባለው ቀጠና ላይ የኤርትራ መንግሥት ወታደሮቹን አላስወጣም ያለበትን አካባቢ ለዲፕሎማቶችና ለጋዜጠኞች አሳይቷል። 24 ዲፕሎማቶችና ጋዜጠኞች በኤርትራ አየር ኃይል ሄሊኮፕተሮች ባዳቡሌሌ ወደተባለ መንደር መሄዳቸው ከተጓዦቹ መካከል አንዱ የሆነው የቢቢሲ ጋዜጠኛ አሌክስ ላስት ዘግቧል።</p>

<p>በደንከል አካባቢ 80 ሜትር ከባህር ወለለ በታች ዝቅ ባለው ቦታ የኤርትራ ሰራዊት የሰፈረበትና ሰራዊቱ ከአወዛጋቢው ስፍራ አልንቀሳቀስም ያለበት ነው። ከአካባቢው ራቅ ብሎ የደች ሠራዊት የሰፈረ ሲሆን ከሰፈረበት አካባቢ ከኤርትራ ሠራዊት የመጨረሻ ሰሜናዊ ቀጠናና እንወጣበታለን ያሉበት የመጨረሻ ድንበር አካባቢ መሆኑ ተጠቅሷል።</p>

<p>በሌላ በኩል ደግሞ የኤርትራ መንግስት ከትናንት በስቲያ ባወጣው መግለጫ የኤርትራ ሠራዊት የሰላም አስከባሪው ኃይል በሚሰፍርበት የፀጥታ ቀጠና አካባቢዎች መከማቸቱን እንዳመነ ዶቼ ቬሌ ዘግቧል።</p>

<p>መግለጫው አክሎም ኢትዮጵያ ሠራዊቷን ሙሉ በሙሉ አውጥታለች ሲል አንሚ ያረጋገጠውን መግለጫ የኤርትራ መንግሥት እውነት አይደለም ሲል አስተባብሏል። የተባበሩት መንግሥታት የሰላም አስጠባቂ ያቀረበው ካርታ ትክክለኛ ያልሆነ የፖለቲካ ትርጓሚ ስላለው የደህንነት ቀጠናውን ለመቋቋም ደንቃራ ፈጥሯል ሲል የኤርትራ መንግሥት መግለጫ አትቷል።</p>

<p>በወታደራዊ ቅንጅቱ የቀረበውን 2ኛ ካርታ ሀሳብ የኤርትራ መንግሥት አይደግፍም ያለው መግለጫ ካርታው ተቀባይነት ካገኘ የኤርትራን ግዛት አሳልፎ መስጠት እንደሆነ አመልክቷል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መጋቢት 1 ቀን 1993</a></p>

</body>
</html>	
