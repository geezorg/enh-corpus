<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሶማሊያ ውስጥ የኢትዮጵያ ወታደር የለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሶማሊያ ውስጥ የኢትዮጵያ ወታደር የለም</h1>


<p>ለንደን (ቢቢሲ)፦ በኢትዮጵያና በሶማሊያ መካከል የነበረው መጠነኛ ልዩነት መወገዱን የሶማሊያ ብሔራዊ ጊዜያዊ ምክር ቤት አፈ ጉባዔ ገለፁ። አፈጉባዔው ሚስተር አብደላ ዴሮው ይሳቅ ሞቃዲሾ ውስጥ በረመዳን ሆቴል ለጋዜጠኞች ሰሞኑን እንደገለፁት በሁለቱ አገሮች መካከል የነበረው መጠነኛ ልዩነት ተወግዷል።</p>

<p>በዚሁ ጋዜጣዊ መግለጫ ወቅት በሶማሊያ መሬት ላይ ያሉ የኢትዮጵያ ወታደሮችን ሶማሊያውያን ምን ማድረግ ይችላሉ ተብለው ሲጠየቁም በሶማሊያ መሬት ላይ አንድም የኢትዮጵያ ወታደር አለመኖሩን አረጋግጠዋል። በሁለቱ ሀገሮች መካከል «የነበረው መጠነኛ ልዩነት» የተባለው ምን እንደሆነና በምን መንገድ ሊፈታ እንደቻለ ይህን ዘገባ ያሰራጨው ቢቢሲ ያለው ነገር የለም።</p>

<p>ይህ በእንዲህ እንዳለ ሞቃዲሾ ከተማ ውስጥ በሺህ የሚቆጠር ሕዝብ በተሰበሰበት አዲሱ የሶማሊያ ፕሬዝዳንት አብዱል ቃሲም ሳላህ ሀሰን ንግግር ማድረጋቸው ታውቋል። በቦታው ሲደርሱ ከፍተኛ አቀባበል የተደረገላቸው አብዱልቃሲም ሶማሊያ ካለችበት መንግሥት አልባነት ተላቃ አዲስና የተረጋጋች ሀገር ትሆን ዘንድ ጥረት እንደሚያደርጉ በመግለፅ ይህንንም ለማድረግ ሕዝቡ ከጐናቸው እንዲሰለፍ ጥሪ አቅርበዋል።</p>

<p>ሶማሌ ላንድና ፑንት ላንድ ብለው ራስ ገዝ መንግሥታትን የመሰረቱት በሰሜንና ምሥራቅ ሶማሊያ የሚገኙት የጦር አበጋዞች ሚስተር ኢጋልና ኮሎኔል አብዱላሂ አዲሱን የአብዱልቃሲም ፕሬዝዳንትነትና የመሰረቱን ፓርላማ እንዳልተቀበሉት ይታወቃል።</p>

<p>ፕሬዝዳንት አብዱልቃሲም በዚያድ ባሬ አምባገነን አገዛዝ ውስጥ የካቢኔ አባል እንደነበሩ ይታወሳል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 6 ቀን 1993</a></p>

</body>
</html>	
