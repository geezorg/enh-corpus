<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢፌዴሪ መንግሥት ክብረ ነክ መግለጫ በአባታችን ቀብር እንዳንገኝ አድርጓል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢፌዴሪ መንግሥት ክብረ ነክ መግለጫ በአባታችን ቀብር እንዳንገኝ አድርጓል»</h2>

<p class="align-right">ልዑል ኤርምያስ ሣህለሥላሴ</p>


<p>«የግርማዊ አባታችንን ፍልሰተ አፅም አስመልክቶ መንግስት ዕውቅና የሰጠው ሥርዓት እንዲካሄድ እስከመጨረሻው ጠይቀን ነበር፣ ይባስ ብሎ ሥርዓቱ ሊካሄድ ሦስት ቀን ሲቀረው ያን ዓይነት ክብረነክ የሆነ መግለጫ ማውጣቱ በጣም አሳዝኖናል» ሲሉ ልዑል ኤርምያስ ገለፁ።</p>

<p>ከሶስት ቀን በፊት በተከናወነው በቀዳማዊ ኃይለሥላሴ ሥርዓተ ቀብር ላይ ለመገኘት ከውጭ ሀገር ወደአዲስ አበባ ገብተው ከነበሩት ንጉሣውያን ቤተሰቦች መካከል በሥነ ሥርዓቱ ላይ ሳይገኙ የቀሩት ልዑል ኤርምያስ ትናንት ከሮም ከዝግጅት ክፍላችን ጋር ባደረጉት ቃለምልልስ «በፍልሰተ አፅሙ ፕሮግራም ለመገኘት ከመጣን በኋላ የኢፌዴሪ መንግሥት አሳዛኝ መግለጫ በማውጣቱ ሥርዓቱ ሳይፈፀም ጥለን ለመምጣት ተገደናል» ብለዋል።</p>

<p>«በመንግሥቱ ኃይለማርያም ጊዜ ወደሀገር ቤት መግባት እንደማይቻል የታወቀ ነው፣ ሥርዓቱም የለየለት ነበር» ያሉት ልዑል ኤርምያስ «የአሁኑ ደግሞ እንዳያማህ ጥራው እንዳይበላ ግፋው ዓይነት ነው» ብለዋል። «ይሁንና ምንም እንኳን መንግሥስት ቢያቃልለንም የ50 ዓመት የወዳጅነት ትስስርን ቀላል እንዳልሆነ የተገነዘበው የኢትዮጵያ ሕዝብ ላደረገልን አክብሮትና ለገለፀልን ጥልቅ የሆነ ፍቅር ምሥጋናችን ታላቅ ነው» በማለት ልዑል ኤርምያስ ገልፀዋል። «እኔም ከ25 ዓመታት በኋላ በአያቴ በግርማዊነታቸው ፀሎተ ፍትሀት ላይ መገኘቴ በጣም ደስ ብሎኛል፣ እግዚአብሔር የተመሰገነ ይሁን» ሲሉ ልዑሉ አክለዋል።</p>

<p>«በአሁኑ ጊዜ በውጭ ሀገሮች በስደት የሚገኙ 20 ኢትዮጵያውያንን በስኮላርሽፕ እያስተማርን ነው ያሉት ልዑል ኤርምያስ ለወደፊትም ወደሀገር ቤት ተመልሰን ከህዝባችን ጋር ለመሥራትና የህዝባችንን ችግር አብረን ለመካፈል ዝግጁ ነን» ብለዋል።</p>

<p>በሌላ በኩል «የኢትዮ ኤርትራ ጉዳይ የሚያመላክተን ነገር ቢኖር ለኢትዮጵያ መከፋፈል የማይጠቅማት መሆኑን ነው» ያሉት ልዑል ኤርምያስ «በአገር አንድነት ለሚያምነው የዘውዱ ሥርዓት የወንድማማቾቹ ደም መፋሰስ እጅግ ያሳዝነዋል» ሲሉ ተናግረዋል። በመሆኑም ሀገሪቱን ከድህነት ለማውጣትና አንድነቷን ለመጠበቅ ዘውዱ በሰላማዊ መንገድ ትግሉን እንደሚቀጥል ልዑል ኤርምያስ ገልፀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 30 ቀን 1993</a></p>

</body>
</html>	
