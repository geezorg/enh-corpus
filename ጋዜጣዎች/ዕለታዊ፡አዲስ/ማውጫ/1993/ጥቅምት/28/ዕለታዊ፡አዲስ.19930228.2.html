<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመጀመሪያው የኢትዮጵያ ኢንሳይክሎፒዲያ ተዘጋጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመጀመሪያው የኢትዮጵያ ኢንሳይክሎፒዲያ ተዘጋጀ</h1>


<p>ለመጀመሪያ ጊዜ የኢትዮጵያን አጠቃላይ ሁኔታ የሚያመለክትና በዓይነቱና በይዘቱ በአፍሪካ ቀንድ ብቸኛ የሆነ ኢንሳይክሎፒዲያ እንደተዘጋጀና በመጪው የፈረንጆች ዓመት ለሽያጭ እንደሚቀርብ ጀርመናዊው ፕሮፌሰር ሀራሶዊት ቨርላግ አስታወቁ።</p>

<p>ፕሮፌሰሩ ለተከታታይ ስድስት ቀናት በሚቆየውና 14ና ዓለም አቀፍ የኢትዮጵያ ጥናት ጉባዔ ትናንት ሲጀመር እንደተናገሩት በጀርመን ሀምበርግ ዩኒቨርስቲ በሚገኘው የኢትዮጵያና የአፍሪካ ጥናት ማዕከል የተዘጋጀውን «ኢንሳይክሎፔዲያ አኢቲዮፒካ» /ኤንችይችሎፐዲአ ኣአትሆፒቻ/ የተሰኘው መጽሀፍ በተለያዩ ዘርፎች የኢትዮጵያን ሁኔታ በጥልቀት የሚያመለክትና ስለሀገሪቱ ሰፊ መረጃን ያካተተ ነው።</p>

<p>ኢንሳይክሎፒዲያው በስብዕና፣ በማህበራዊ ሳይንስ፣ በቋንቋና በመረጃ ላይ ያተኮረ ሲሆን ዋነኞቹ የጥናት ዘርፎች በሥነ ሰብ፣ በከርሰ ምድር፣ በሥነ ጥበብ፣ በመልክዓ ምድር እንዲሁም ባህልን፣ ኢኮኖሚን፣ ህግንና ማህበራዊ ጉዳይን ባገናዘበ ታሪክ የተደገፉ መሆናቸውን ፕሮፌሰር ሀርሶዊት ገልፀዋል።</p>

<p>ኢንሳይክሎፒዲያው አምስት ቅፆች (ቮሉመስ) እንዳሉትና አምስት ቅፆቹ እያንዳንዳቸው 1 ሺህ 500 ገፆችን እንደያዙ የገለፁት ፕሮፌሰሩ በተለይ በኢትዮጵያ ዙሪያ ጥናት ለሚያደርጉ ምሁራንና ከሙያቸው ውጭ በተለያዩ ዘርፎች ስለሀገሪቱ መረጃ ለሚፈልጉ ሁሉ ጠቀሜታው የጐላ መሆኑን አስረድተዋል።</p>

<p>የኢትዮጵያ ጥናት ማኅበር ፕሬዝዳንት ፕሮፌሰር ባዬ ይማም በበኩላቸው በኢትዮጵያ ጥናት ላይ ጉባዔ መካሄድ የተጀመረው በ1951 ዓ.ም እንደሆነ አስታውሰው የዛሬውን ጉባዔ ልዩ የሚያደርገው የአዲስ አበባ ዩኒቨርስቲ 50ኛ ዓመት የወርቅ ኢዮቤልዮ በዓል በሚከበርበት ጊዜ መካሔዱ ነው ብለዋል።</p>

<p>እንደፕሮፌሰር ባዬ ገለፃ በኢትዮጵያ በየዘጠኝ ዓመቱ የሚደረገው የዚህ ጉባዔ ዓላማ በተለያዩ ዘርፎች ጥናት ያካሄዱ ምሁራን ስለግኝታቸው የሚወያዩበትን መድረክ መፍጠርና ውጤቶቹን አሳትሞ ለቀጣይ ምርምር የሚውሉበትን መንገድ ማመቻቸት ነው። በዚሁ ጉባዔ ላይ በኢትዮጵያውያንና በውጭ ሀገር ዜጐች በስምንት ጥናታዊ ዘርፎች ዙሪያ የተዘጋጁ ጥናታዊ ጹሑፎች የሚቀርቡ ሲሆን ትናንት ከቀረቡት መካከል ስለኢትዮጵያ ሥነ ጹሑፍ በጣሊይናዊው አልሳንድሮ ባውሲና በጀርመናዊ ክሌይነር የተዘጋጁት ጹሑፎች ቀርበዋል።</p>

<p>ጣሊያናዊ አሌሳንዶር «ገድለ ሊባኖስ» ጀርመናዊ ማይክል ክሌይነር ደግሞ «መጽሐፈ ፈውስ መንፈሳዊ» በተባሉ የግዕዝ ሥነ ጹሑፎች ዙሪያ ያደረጉትን ጥናት ይፋ አድርገዋል።</p>

<p>እስከመጭው ህዳር 2 ቀን የሚካሄደው ይህ ጉባዔ በታሪክ፣ በቋንቋ፣ በሥነ ጹሑፍ፣ በህግና በፖለቲካ በአካባቢ ልማት በፍልስፍንና በሃይማኖት በትምህርትና በሥነ ጥበብ በማህበረሰብና በሥነ ሰብ እንዲሁም በሌሎች ተዛማጅ ጉዳዮች ዙሪያ የሚያተኩር ሲሆን ከ200 በላይ የሀገር ውስጥና የውጭ ሀገር ምሁራን ተሳታፊዎች ናቸው።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 28 ቀን 1993</a></p>

</body>
</html>	
