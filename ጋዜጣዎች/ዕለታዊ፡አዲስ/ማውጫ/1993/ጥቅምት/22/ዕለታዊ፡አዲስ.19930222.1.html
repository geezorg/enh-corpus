<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትላንቱ የፓርላማ ስብሰባ ለመከላከያ የቀረበው 4.2 ቢሊዮን ብር ተቃውሞ ቀረበበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በትላንቱ የፓርላማ ስብሰባ ለመከላከያ የቀረበው 4.2 ቢሊዮን ብር ተቃውሞ ቀረበበት</h2>


<p>በትላትናው የፓርላማ ስብሰባ ለ1993 ዓመት ለተያዘው 15 ቢሊዮን 684 ሚሊዮን 581 ሺህ ብር በሚያመለክተው የኢፌዴሪ መንግሥት ረቂቅ የበጀት አዋጅ ላይ ሰፊ ውይይት ተካሂዷል። በተለይም በመከላከያ በጀት ላይ ተቃውሞ ገጥሞታል።</p>

<p>ረቂው የበጀት አዋጁ እንደሚያመለክተው ለተጠቀሰው አጠቃላይ በጀት ውስጥ 8 ቢሊዮን 591 ሚሊዮን 800 ሺህ ብር ለመደበኛ ወጪዎች፣ 2 ቢሊዮን 650 ሚሊዮን 277 ሺህ ብር ለክልሎች ድጎማ የሚሰጥ ቀሪው 40 ሚሊዮን 341 ሺህ 751 ብር ደግሞ ለድሬዳዋ መስተዳድር ምክር ቤት ከፌዴራል መንግሥት የሚደረግ ድጎማ ነው።</p>

<p>የበጀት ረቂቁ ለየክልሎችና ለየዘርፎች በመደበው የበጀት መጠን ላይ በርካታ ጥያቄዎች የተነሱ ሲሆን «ከመደበኛ በጀቱ ውስጥ ከ4 ነጥብ 2 ቢሊዮን የሚበልጠው ወይም 49 በመቶ የሚሆነው ለመከላከያ እንዲውል መደረጉ አግባብነት ስለሌለው ቢስተካከል ይበጃል» በማለት አስተያየታቸውን የሰነዘሩት ዶ/ር በየነ ጴጥሮስ ናቸው።</p>

<p>ዶክተር በየነ «ብድርና ዕርዳታ እንደሚያስፈልገን የታወቀ ነው በተለያዩ የውጭ አካላት ለጦርነት ትኩረት እንዳንሰጥ ግፊት በሚደረግብን በአሁኑ ወቅት ለመከላከያ ይህን ያህል በጀት መመደባችን አበዳሪና ለጋሽ ድርጅቶችን አያሸሽብንም ወይ? በዚህ ጉዞ አገሪቷን ወደደንቃራ መንገድ እንዳናስገባት ስጋት አለኝ» ሲሉም ተናግረዋል።</p>

<p>በካፒታል በጀት ረገድም «የሀገሪቱ የጀርባ አጥንት እርሻ መሆኑ እየታወቀ የ7 ነጥብ 3 በመቶ ብቻ ድርሻ መሰጠቱ ትክክል ነው ወይ?» በማለት ጥያቄ አዘል ሃሳባቸውን ሰንዝረዋል። ኤድስ ሕዝብ እየቀጠፈ ባለበት የህክምና ተቋማት ባልተስፋፉበትና በቂ የጤና ባለሙያ ማሰልጠኛ ባልተቋቋመበት ሀገር ረቂቅ የበጀት አዋጁ ለጤና ዘርፉ የሚያመለክተው የ0.9 በመቶ ድርሻ በእጅጉ ያነሰ ነው ያሉት ዶክተር በየነ «የጤና ጥበቃ ሚኒስቴር መሥሪያ ቤት ባለፈው ዓመት ከተመደበለት በጀት ግማሽ ያህሉን እንኳ መጠቀም እንደተሳነው ብንሰማም እንደገና መገምገም ያለበት ዘርፍ ነው» ብልዋል።</p>

<p>ከካፒታል በጀት 7 በመቶ ድርሻ የያዘው የትምህርቱ ዘርፍ በተለይ ለአንጋፋውና የሀገሪቱ ባለውለታ ለሆነው ለአዲስ አበባ ዩኒቨርስቲ የበለጠ መጠናከርና መስፋፋት ትኩረት መስጥት እንዳለበትም ዶክተር በየነ አሳስበዋል። ሌሎችም በርካታ የምክር ቤቱ አባላት «ግምት ስላልተሰጣቸው በረቂቁ ሊካተቱ አልቻሉም ስላሏቸው» ነባር ፕሮጀክቶች አስፈላጊነት፣ ለሣይንስና ቴክኖሎጂና ለምርምር ሥራዎች ተበሎ ስለቀረበው በጀት በቂ ያለመሆንና ስለልሎች ጉዳዮች አስተያየታቸውን ሰጥተዋል።</p>

<p>የክልሎችን በጀት አመዳደብ በተመለከተ መመዘኛዎቹ የክልሉ ህዝብ ብዛት በክልሉ ያሉ መሠረተ ልማቶች ክልሉ የሚያስገኘው ገቢ ናቸው የሚል መመሪያ ቢሆንም የአሁኑ ረቂቅ የበጀት አዋጅ ግን ምክንያቶቹን አለማብራራቱ (አለመጥቀሱ) አግባብ እንዳልሆነም አንድ ተወካይ ተናግረዋል።</p>

<p>ከመንግሥት ግምጃ ቤት ከውጭ ሀገር ብድርና ከዕርዳታ ለመደበኛና ለካፒታል በጀት የተፈቀደውን የገንዘብ መጠን የሚያሳየው ይህ ረቂቅ የበጀት አዋጅ ለኦሮሚያ ክልል ከ1 ነጥብ 2 ቢሊዮን ብር በላይ፣ ለአማራ ከ929 ነጥብ 8 ሚሊዮን አካባቢ፣ ለደቡብ 780 ነጥብ 7 ሚሊዮን ገደማና ለትግራይ እስከ 360 ነጥብ 2 ሚሊዮን ብር መድቧል። ዝቅተኛ በጀት የተመደበለት የድሬዳዋ መስተዳድር ምክር ቤት ሲሆን የበጀት መጠኑም ከ40.3 ሚሊዮን በላይ አይበልጥም።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 22 ቀን 1993</a></p>

</body>
</html>	
