<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የኤርትራ አደራዳሪዎች ከጠቅላይ ሚኒስትር መለስ ጋር ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያና የኤርትራ አደራዳሪዎች ከጠቅላይ ሚኒስትር መለስ ጋር ተወያዩ</h1>


<p>የኢትዮጵያና የኤርትራን ግጭት በሰላም ለመፍታት አልጀርስ ውስጥ በርቡ ተቀምጠው የነበሩት አደራዳሪዎች ሰሞኑን አዲስ አበባ ተገኝተው ከጠቅላይ ሚኒስትር መለስ ዜናዊ ጋር ሁለት ዙር ውይይት አደረጉ።</p>

<p>አንድ የውጭ ጉዳይ ሚኒስትር ቃል አቀባይ ትናንት ለኢትዮጵያ ዜና አገልግሎት እንዳስታወቀው ከጠቅላይ ሚኒስትር መለስ ጋር ሁለት ዙር ውይይት ያደረጉት አደራዳሪዎች የአልጄሪያው ፕሬዝዳንት ልዩ ልዑክና በአልጄሪያ የአፍሪካ ጉዳዮች ኃላፊ ሚኒስትር ሚስተር አብዱል ከድር ሜሳህልና የአሜሪካ መንግሥት ልዩ መልዕክተኛ ሚስተር አንቶኒ ሌክ ናቸው።</p>

<p>ልዑኮቹ ከጠቅላይ ሚኒስትር መለስ ዜናዊ ጋር ያደረጉት ውይይት በቅርቡ አልጀርስ ውስጥ ከጥቅምት 13 እስከ 17 ቀን በተካሄደው የሁለተኛው ምዕራፍ የመጀመሪያው ዙር የኢትዮጵያና የኤርትራ የሰላም አደራዳሪዎች ስብሰባ መጨረሻ ላይ ወደአዲስ አበባና አስመራ በመንቀሳቀስ ሁለተኛውን ዙር ውይይት እንደሚያደርጉ ባስታወቁት መሠረት ሲሆን በቀጣይ ወደአስመራ እንደሚሄዱ ቃል አቀባዩ ገልጿል።</p>

<p>አልጀርስ ውስጥ የተካሄደው የሁለተኛው ምዕራፍ የመጀመሪያው ዙር ንግግር ብዙም እርምጃ ሳያሳይ መጠናቀቁ ይታወሳል።</p>

<p>በሌላ በኩል የተባበሩት መንግሥታት ድርጅት ዋና ፀሐፊ በኢትዮ ኤርትራ ድንበር ለሚሰማራው ወታደራዊ ሰላም አስከባሪ ቡድን ሜጄር ጄኔራል ፓትሪክ ካርነርን በአዛዥነት መሾሙን የጀርመን ድምፅ ራዲዮ ጣቢያ በትናንት ስርጭቱ ዘግቧል።</p>

<p>ጄኔራል ካርነርም ስራቸውን ለመጀመር ከጥቂት ቀናት በፊት አሥመራ ገብተዋል። የኔዘርላንዱ ተወላጅ የሆኑት ጄኔራል ካርነር በሰጡት መግለጫ የሰላም አስከባሪ ኃይል ከ24 ሀገሮች የተወጣጡ 100 ወታደራዊ ታዛቢዎች እንዳሉትና በቅርቡም 4000 ወታደሮች በቦታው እንደሚሰማሩ አስታውቀዋል።</p>

<p>የኢትዮጵያ መከላከያ ሚኒስትር የውጭ ግንኙነት ኃላፊና የሰላም ጥበቃው አስተባባሪው ኮሎኔል ጌታቸው ተፈራ ለመገናኛ ብዙሃን እንደገለፁት የመንግሥታቱ ድርጅት የፀጥታው ምክር ቤት የሰላም አስከባሪው ኃይል የሾማቸው እኚሁ ከፍተኛ የጦር መኮንን ከታዛቢዎች የሚደርሷቸውን ጨምሮ ውታደራዊ እንቅስቃሴዎችንና መረጃዎችን በማጠናቀር ለተባበሩት መንግሥታት ወታደራዊ ክፍል ያስተላልፋሉ።</p>

<p>ከዚህ በተጨማሪ የአካባቢዎቹን የመንገድና የውሃ ሁኔታዎችን የአየር ጠባዮችን የፈንጅ ቁልፍ፣ ወረዳዎችን ገዢ መሬቶችን በሰውና በንብረት ላይ የሚደርሱ አደጋዎችን በመከታተል ለአባላቱ መንግሥታት ወታደራዊ ክፍሎች እንደሚያስተላልፉ ተገልጧል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 29 ቀን 1993</a></p>

</body>
</html>	
