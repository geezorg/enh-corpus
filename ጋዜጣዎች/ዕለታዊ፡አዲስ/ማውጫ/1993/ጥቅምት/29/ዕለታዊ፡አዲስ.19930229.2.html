<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ1 ዓመት ከ8 ወር ሕፃን በ4 ዓመት ጎልማሳ ተደፈረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የ1 ዓመት ከ8 ወር ሕፃን በ4 ዓመት ጎልማሳ ተደፈረች</h1>


<p>በይርጋዓለም ከተማ በዳሌ ወረዳ ነዋሪ የሆነችና ጡት ያልጣለች የ1 ዓመት ከ8 ወር ሕፃን ጐረቤቷ በሆነ የ40 ዓመት ጎልማሳ መደፈሯን የኢትዮጵያ የሕግ ባለሙያ ሴቶች ማህበር አስታወቀ።</p>

<p>አዋሳ ከሚገኘው ቅርንጫፍ ጽሕፈት ቤት የደረሰውን ሪኦርት ዋቢ አድርጎ ማህበሩ ትናንት በሰጠው ጋዜጣዊ መግለጫ «በሀገራችን እየተስፋፋ የመጣውን የአስገድዶ መድፈር ወንጀል ለመቀነስ መንግሥትም ሆነ ህብረተሰቡ አስፈላጊውን ክትትል በሚያደርግበት በአሁኑ ሰዓት የዚችን ዓይነት ህፃን መደፈርን የመሰለ አስደንጋጭ ነገር አላጋጠመንም» ብሏል።</p>

<p>«የህፃኗ ወላጅ አባት በአሁኑ ጊዜ የሀገርን ድንበር ለማስከበር በዘመቻ ስለሚገኙና ከእናት እቅፍ ተነጥቃ የወጣችውን ህፃን በአግባቡ ለመከላከል የእናት አቅም አነስተኛ ሆኗል» ያለው ማህበሩ «የሚያስተዳድራቸውን አራት ህፃናት ጉሮሮ ለመዝጋት የቀን ሥራ የሚያፈላልጉ እናት ሁሉን ነገር ትተው ይህችን ህፃን ይዘው ለመንከራተት ተዳርገዋል» ሲል ገልጿል።</p>

<p>«ሆኖም በክልሉ ይህን መሰል ወንጀል በመገናኛ ብዙሃን ለማስተላለፍና ወደአደባባይ ለማውጣት ከፍተኛ ችግር ሆኖ አግኝተነዋል» የሚለው ማህበሩ «ህፃኗ በአሁኑ ሰዓት አስፈላጊው ሕክምና እየተደረገላት ብትገኝም ይህን መሰል ወንጀል የሚፈፅሙ ግለሰቦች ማስተማሪያ ይሆን ዘንድ መንግሥት አስፈላጊውን እርምጃ እንዲወስድ ማህበሩ በተበዳይ ስም ይጠይቃል» ብሏል።</p>

<p>የህፃኗ እናት ትናንት በህግ ባለሙያ ሴቶች ማህበር ጽህፈት ቤት ውስጥ ተገኝተው እንደተናገሩት ህፃኗ የተደፈረችው መስከረም 28 ቀን 1992 ዓ.ም ሲሆን የደፈራት ግለሰብ በፖሊስ ቁጥጥር ስር ውሏል። ህፃኗን «ላጫውታት» በማለት ከእቅፋቸው የወሰዳት ጎረቤቷ ቤቱ አስገብቷት ለረዥም ሰዓታት በመቆየቱ ግራ እንደገባቸው የተናገሩት እናት ህፃኗን እንድታመጣ የ12 ዓመት ሴት ልጃቸውን ወደግለሰቡ ቤት በመላካቸው ድርጊቱን ለማወቅ እንደቻሉ ገልፀዋል።</p>

<p>እንደእናት ገለጻ የህፃኗን መደፈር ያረጋገጡት ህፃኗ ከሰውየው ቤእት ከተመለሰች በኋላ ደምና ነጭ ፈሳሽ ከማህፀኗ በመፍሰሱ ተደናግጠው ወደሐኪም ቤት ወስደው ባስመረመሯት ጊዜ ነው። ይህ የጎረቤት ሰው ዘወትር የህፃኗን ቅላትና ውፍረት በማድነቅ «የፈረንጅ ዲቃላ ናት፣ ምን በልታ ነው እንዲህ የወፈረችው» ይል እንደነበርና ሁልጊዜ ፊቱን ሲታጠብ ሰውነቷን ያጥባት እንደነበር የህፃኗ እናት አውስተዋል።</p>

<p>ግለሰቡ በአሁኑ ጊዜ በፖሊስ ቁጥጥር ስር ቢውልም እስካሁን ለፍርድ አለመቅረቡን የጠቆሙት እናት በነፃ ከተለቀቀ ባለቤታቸው ያሉት የጦር ግንባር ስለሆነ «ለምን ከሰስሽኝ» በሚል ስሜት በቀሪ ልጆቻቸውና በእርሳቸውም ጭምር የበቀል እርምጃ ይወስድብናል የሚል ስጋት እንዳላቸው ተናግረዋል።</p>

<p>ጉዳዩን አስመልክተው አስተያየታቸውን የሰጡት የኢትዮጵያ የሕግ ባለሙያ ሴቶች ማህበር ሊቀመንበር ወይዘሮ መዓዛ አሸናፊ በርካታ አስገድዶ የመደፈር ወንጀል የተፈፀመባቸው ሴቶች በደላቸውን ለመናገር ቢሯቸው ድረስ እንደሚመጡ ጠቅሰው እስካሁን ግን በዚህ ህፃን ላይ እንደደረሰው ዓይነት በደል አስደንጋጭና አሰቃቂ ነገር እንዳላጋጠማቸው ገልፀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 29 ቀን 1993</a></p>

</body>
</html>	
