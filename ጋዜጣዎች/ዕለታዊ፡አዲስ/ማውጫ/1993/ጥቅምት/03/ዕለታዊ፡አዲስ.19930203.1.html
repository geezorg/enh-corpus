<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለተኛው ዙር የተመድ ወታደራዊ ታዛቢዎች ወደኢትዮጵያ መግባት ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሁለተኛው ዙር የተመድ ወታደራዊ ታዛቢዎች ወደኢትዮጵያ መግባት ጀመሩ</h1>


<p>የተባበሩት መንግሥታት ድርጅት የሚያሰማራችው ሁለተኛው ዙር ወታደአዊ ታዛቢዎች ካለፈው ማክሰኞ ጀምሮ መግባት መጀመራቸውን የመከላከያ ሚኒስቴር ውጭ ግንኙነት የሰላም ጥበቃ መምሪያ ኃላፊ አስታወቁ።</p>

<p>ኃላፊው ኮሎኔል ጌታቸው ተፈራ ትናንት እንዳስታወቁት ከአሥር አገሮች ከተወጣጡት ከነዚሁ ወታደራዊ ታዛቢዎች መካከል አስሩ ኢትዮጵያ ገብተዋል። በሁለተኛው ዙር ከሩማኒያ፣ ቻይና፣ ኬንያ፣ ስፔን፣ ኡራጋይ፣ ስዊድን፣ አልጄሪያ፣ ባንግላዲሽ፣ ሕንድና ኔፓል የተወጣጡት ወታደራዊ ታዛቢዎች ቁጥር 20 መሆኑን ኃላፊው አመልክተው ቀሪዎቹ እስከመጪው እሁድ እንደሚገቡ አስታውቀዋል።</p>

<p>ወታደራዊ ታዛቢዎች ከሰኞ ጥቅምት 6 ቀን ጀምሮ ለ5 ቀናት ስለሚሰፍሩበት አካባቢ ወታደራዊ አቀማመጥና አካባቢያዊ መረጃ ስለግጭቱ መንስዔ ስለመጀመሪያ ደረጃ አሰጣጥ ስለወታደራዊ ታዛቢዎች ተግባርና ኃላፊነት ገልፃ እንደሚደረግላቸው ኮሎኔል ጌታቸው ጠቁመዋል።</p>

<p>እንዲሁም የሰላም ጥበቃ ታሪካዊ ሁኔታና ዳራ እና የተባበሩት መንግሥታት ድርጅት ወደኢትዮጵያና ኤርትራ የሚልከው ልዑክ ኃላፊነት የሚሉ ርዕሶች በገለፃው እንደሚጠቃለሉ አመልክተዋል። ወታደሮቹ ገለፃ ከተደረገላቸው በኋላም ከጥቅምት 1 ጀምሮ በምዕራብ ማዕከላዊና ምሥራቅ ግንባሮች እንደሚሰማሩ ኃላፊው ተናግረዋል።</p>

<p>ያሁኖቹን ጨምሮ እስካሁን 50 ወታደራዊ ታዛቢዎች ወደኢትዮጵያ የገቡ ሲሆን በተመሳሳይ ወደ ኤርትራም 50 ወታደራዊ ታዛቢዎች መግባታቸውን ከኮሎኔል ጌታቸው ገለፃ ለመረዳት ተችሏል። የተመድ ፀጥታው ምክር ቤት ከሚያሰማራቸው 220 ወታደራዊ ታዛቢዎች በዚሁ ሁለተኛ ዙር 100 ያህሉ በሁለቱም አገሮች ተጠቃለው እንደሚገቡና ቀሪዎቹ 120 ያህሉ ከዋናው የሰላም አስከባሪ ጥበቃ ኃይል እንደሚመጡ ኮሎኔል ጌታቸው አስታውቀዋል።</p>

<p>ኢትዮጵያና ኤርትራ በተፈራረሙት የግጭት ማስወገጃ ስምምነት መሰረት 4 ሺህ 200 ኃይል ያለው የሰላም አስከባሪ ጦር በመጭው ህዳር መጨረሻ ወደነፃ ቀጠና ይገባል ተብሎ እንደሚጠበቅም ኃላፊው አስታውቀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 3 ቀን 1993</a></p>

</body>
</html>	
