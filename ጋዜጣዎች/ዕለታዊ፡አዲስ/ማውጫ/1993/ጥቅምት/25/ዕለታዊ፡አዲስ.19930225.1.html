<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የለንደን ከንቲባ የተዘረፉ የኢትዮጵያ ቅርሶችን ሊያስመልሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የለንደን ከንቲባ የተዘረፉ የኢትዮጵያ ቅርሶችን ሊያስመልሱ ነው</h1>


<p>በአፄ ቴዎድሮስ ዘመን የተወሰዱ የመቅደላ ቅርሶች እንደሚመለሱ የለንደን ከተማ ከንቲባ ማስታወቃቸውን የቅርስ አስመላሽ ማህበር አስታወቀ። የኢትዮጵያ የቅርስ አስመላሽ ማኅበርት ትናንት በግዮን ሆቴል በሰጠው ጋዜጣዊ መግለጫ እንዳስታወቀው በእንግሊዛውያን ተወስደው የነበሩ 400 የብራና መጻሕፍት፣ ታቦታት፣ ንዋየ ቅድሳትና መስቀሎች እንዲሁም በወርቅ የተሠሩ አንድ ዘውድ፣ አንድ ፅዋና ሌሎች ቅርሶች ይመለሳሉ።</p>

<p>የማህበሩ ፕሬዝዳንት ፕሮፌሰር እንድሪስ እሼቴ የማህበሩ አባላት ወደእንግሊዝ ሀገር ሄደው ጥያቄያቸውን አንስተው እንደነበር ገልፀው የእንግሊዝ ፓርላማ ኮሚቴ በጉዳዩ ላይ ተነጋግሮ ቅርሶቹ እንደሚመለሱ ድጋፍ እንደሚሰጥና በከንቲባዋ በኩል ማረጋገጫ ተሰጥቷል ብለዋል።</p>

<p>በማህበሩ የተሰራጨው ጹሑፍ እንደሚያመለክተው ከንቲባው ኬን ሊቪንግስተን የኢትዮጵያ ቅርስ መመለስ ኢትዮጵያውያን የሚያስደስት መሆኑን ጠቅሰው ለማህበሩ ምክትል ፕሬዝዳንት ለፕሮፌሰር ሪቻርድ ፓንክረስት በደብዳቤ የኢትዮጵያን ቅርሶች ለማስመለስ የሚደረገውን ጥረት እንደሚደግፉ መግለፃቸውን ፕሬዝዳንቱ ተናግረዋል።</p>

<p>ፕሮፌሰር እንድርያስ አክለውም «ቅርሱ እንዲመለስ ከንቲባው ኬን ሊቨንግስተን ብቻ ሳይሆኑ ሌሎች እንግሊዛውያንም ድጋፋቸውን ሰጥተዋል» ብለዋል። እ.እ.አ በሰኔ 1841 የእንግሊዝን ጦር በመራው ጄኔራል ናፕየር የተዘረፉት ቅርሶች በአሁኑ ጊዜ በብሪታኒያ የተለያዩ ሙዚየሞች እንደሚገኙ ፕሮፌሰር እንድሪያስ ገልፀዋል።</p>

<p>በእንግሊዛውያኑ የተዘረፉት ቅርሶች አፄ ቴዎድሮስ ያሰባሰቧቸው በመሆናቸው በቀዳማዊ ኃይለሥላሴ ዘመን በስማቸው በተሰየመው አደባባይ ላይ ሐውልት ይሰራላቸዋል ብለዋል። የቅርስ ማስመለሱ ሂደት እንዲጠናከር ለአዲሱ ፓርላማ ጥያቄ መቅረቡን አፈጉባዔ ዳዊት ዮሐንስ በግላቸው እንደደገፉት የገለፁት ፕሮፌሰር እንድሪያስ ሌሎችም የእርሳቸውን አርዓያ እንደሚከተሉ ተስፋ እናደርጋለን ሲሉ ተናግረዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 25 ቀን 1993</a></p>

</body>
</html>	
