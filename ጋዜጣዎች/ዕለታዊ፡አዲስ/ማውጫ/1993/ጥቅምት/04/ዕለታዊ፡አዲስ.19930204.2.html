<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>7 ክልሎች ለአትሌቶች የማበረታቻ ስጦታ አበረከቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">7 ክልሎች ለአትሌቶች የማበረታቻ ስጦታ አበረከቱ</h1>


<p>በ27ኛው የሲዲኒ ኦሎምፒክ የኢትዮጵያን ባንዲራ ከፍ ብሎ እንዲውለበለብ ላደረጉ አትሌቶች ሰባት ክልሎች በአንድነት ከ1 ነጥብ ሦስት ሚሊዮን ብር በላይ የማበረታቻ ስጦታ አበረከቱ።</p>

<p>በጠቅላይ ሚኒስትር ጽሕፈት ቤት በክልሎች ንዑስ ዘርፍ ኃላፊ አማካኝነት የትግራይ፣ አፋር፣ ኦሮሚያ፣ ቤንሻንጉል፣ ሐረሪ፣ ጋምቤላ እና ሶማሌ ክልሎች በኅብረት ከትናንት በስቲያ በኦሮሚያ መስተዳድር አዳራሽ ባካሄዱት ዝግጅት ለአትሌቶቹ የ1 ሚሊዮን 45 ሺህ ብር ስጦታ አበርክተዋል።</p>

<p>በዚህ የገንዘብ ስጦታ ኦሮሚያ 250ሺህ፣ ሶማሌ 225 ሺ፣ ጋምቤላ 200ሺ፣ ትግራይ 200 ሺ፣ ቤንሻንጉል 100 ሺ፣ አፋር 100 ሺ እና ሐረሪ 250 ሺ ማዋጣታቸውን በሥነ ሥርዓቱ ላይ ሲገለፅ በኦሎምፒኩ ላይ ኢትዮጵያውያን ያሳዩት የቡድን ሥራ አበረታች በመሆኑ በቡድን ለተሳተፉት ለእያንዳንዳቸው 40 ሺ ብር ተሰጥቷቸዋል።</p>

<p>ውጤት በማስመዝገብ የወርቅ ሜዳልያ ላገኙ ከአርባው ሺህ በተጨማሪ 15 ሺ፣ ብር ላገኙ 13 ሺ፣ ነሐስ ላገኙ 11 ሺ ዲፕሎማ ላስገኙ 10 ሺ ጥሩ ተሳታፊ ለነበሩ 4 ሺ ሲሰጥ ለ1ኛ ደረጃ አሰልጣኝ 40 ሺ፣ ለ2ኛ ደረጃ 20 ሺ፣ ለ3ኛ ደረጃ ደግሞ 10 ሺ ብር ተበርክቶላቸዋል። እንዲሁም ለልዑካኑ ቡድን መሪ 1ኛ ደረጃ 30 ሺ፣ 2ኛ ደረጃ 15 ሺ 3ኛ ደረጃ 8 ሺ የተሰጠ ሲሆን ሐኪሞች አማካሪዎች እና ጋዜጠኞች ከ8 ሺ የተሰጠ ሲሆን ሐኪሞች አማካሪዎች እና ጋዜጠኞች ከ8 እስከ 3 ሺህ ብር ከአቶ ኩማ ደመቅሳ እጅ ተቀብለዋል።</p>

<p>የኦሮሚያ ክልል መስተዳድር ፕሬዝዳንት አቶ ኩማ ደመቅሳ ክልሎቹን ወክለው ባደረጉት ንግግር አትሌቶቻችን በምዕተ ዓመቱ የመጨረሻ ኦሎምፒያድ በሆነው በሲዲኒ ኦሎምፒክ በሀገራችን መቼውንም ያልታየ ተዓምር በመስራታቸው ኢትዮጵያዊ ለሆነ ሁሉ ልዩ ክብርና ዝና አጎናፅፈዋል ብለዋል።</p>

<p>የደቡብ እና አማራ ክልል በራሳቸው ለአሌቶች የአቀባበል ዝግጅት ስለሚያካሂዱት በትናንቱ ምሽት ላይ አለመገኘታቸው በሥነ ሥርዓቱ ላይ ተገልጿል። ይህ በእንዲህ እንዳለ በዛሬው ዕለት አትሌቶቻችን በተደረገላቸው ጥሪ መሰረት ወደደቡብ ክልል አዋሳ ይጓዛሉ።</p> 


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 4 ቀን 1993</a></p>

</body>
</html>	
