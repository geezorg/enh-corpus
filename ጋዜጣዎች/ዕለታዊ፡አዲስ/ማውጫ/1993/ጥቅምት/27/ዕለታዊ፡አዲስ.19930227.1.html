<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግርማዊ ቀዳማዊ ኃይለሥላሴ አጽም በክብር አረፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግርማዊ ቀዳማዊ ኃይለሥላሴ አጽም በክብር አረፈ</h1>


<p>የቀዳማዊ አፄ ኃይለሥላሴ ፍልሰተ አፅም ትናንት በደማቅ ሥነ ሥርዓት ተከናወነ።</p>

<p>የንጉሡ አፅም ከጠዋቱ 2 ሰዓት ከታዕካ ነገሥት ባዕታ ለማርያም ተነስቶ ከቀኑ 10 ሰዓት በካቴድራል ቅድስት ሥላሴ ቤተከርስቲያን በተዘጋጀለት ሥፍራ እስኪያርፍ ድረስ በሺዎች የሚቆጠሩ ኢትዮጵያውያንና የውጭ ሀገር ዜጐች የተለያዩ አብያተ ክርስቲያናት ካህናትና ዘማሪዎች የደንብ ልብስ ለብሰው ጦርና ጋሻ የያዙ በርካታ አባት አርበኞች በርካታ የንጉሣውያን ቤተሰቦች እንዲሁም 500 የሚጠጉ ተሽከርካሪዎች አጅበውታል።</p>

<p>በታዕካ ነገሥት ባዕታ ለማርያም የዕለቱ የቅዳሴ ሥርዓት ከተፈፀመ በኋላ በተጀመረው በዚሁ ክብረ በዓል ላይ የቀዳማዊ ኃይለሥላሴ መታሰቢያ ድርጅት ሊቀመንበር ቢትወደድ ዘውዴ ገብረህይወት «ምንጊዜም ከወደቁበት የሚያነሳ እግዚአብሔር እንደሆነ የዛሬዋ ዕለት ምስክር ሆና በፊታችን ቀርባለች» በማለት የመክፈቻ ንግግራቸውን ጀምረዋል። «የንጉሣችንና የባለውለታው መሪያችን አፅም ከወደቀበት ቦታ ተነስቶ በታዕካ ነገስት ባዕታ ለማርያም ቅጥር ግቢ ካረፈ ስምንት ዓመታት ተቆጥረዋል» ያሉት ቢትወደድ ዘውዴ «በመውደቅና በመነሳት ጊዜ ብቻ ያለውን ታሪክ ብንዘረዝረው ራሱ አንድ መጽሐፍ ይሆናል» ብለዋል።</p>

<p>ሊቀመንበሩ ከዚያም በኋላ አፅሙን ከታዕካ ነገስት ባዕታ ለማርያም አንስቶ ወደካቴድራል ቅድስት ሥላሴ ቤተክርስቲያን ለማሳረፍ ይደረግ በነበረው እንቅስቃሴ በርካታዎች «አርፈው ከተቀመጡበት ለምን ታንገላቷችዋላችሁ» እያሉ ሥራ የሚያጓትትና ብሎም የሚገታ አስተያየት ቢሰነዝሩም ትችቱን ተቋቁመው ጠንክረው በመስራታቸው ለዚህ ታሪካዊ በዓል መብቃታቸውን ተናግረዋል።</p>

<p>ቢትወደድ ዘውዴ አክለውም «በእርግጥ የባዕታ ለማርያምም ሆነ የቅድስት ሥላሴ አብያተ ክርስቲያናት ቅድስት ሥፍራዎች ናቸው። ድርጅቱ አፅሙን ወደሥላሴ ቤተክርስቲያን ማዛወር የፈለገው ባዕታን ለመታሰቢያቸው ያሰሩት አፄ ምኒልክ እንዳረፉባት ሁሉ ቀዳማዊ አፄ ኃይለሥላሴም ማረፍ ያለባቸው ለመታሰቢያቸው ባሠሩት ቅድስት ሥላሴ መሆን አለበት በማለት ነው» ብለዋል። «የቄሣርን ለቄሣር የእግዚአብሔርን ለእግዚአብሐር እንዳለ መፅሐፉ» ሲሉም አክለዋል።</p>

<p>በዓሉን በማስመልከት በካህናትና በሰንበት ተማሪዎች ወረቦች መዝሙሮችና መወድሶች ከቀረቡ በኋላ ብፁዕ ወቅዱስ አቡነ ጳውሎስ ፓትሪያርክ ርዕሰ ሊቃነ ጳጳሳት ዘ ኢትዮጵያ ሊቀ ጳጳስ ዘአክሱም ወዕጨጌ ዘመንበረ ተክለሃይማኖት ባሰሙት ንግግር «የቀዳማዊ አፄ ኃይለሥላሴ ውለታ ኢትዮጵያም፣ ሕዝቦቿም፣ ቤተክርስቲያንም እስከዘላለም አይረሱትም» ብለዋል። «ለኢትዮጵያ ዕድገት ተግተው የሰሩ፣ ሀገሪቱን ከሥልጣኔ ጋር ያስተዋወቁ፣ ለሕዝብ የሚጨነቁ እንዲሁም በግብፃውያን ጳጳሳት ብቻ ትመራ የነበረችው ቤተክርስቲያናችን ራሷን በራሷ እንድታስተዳድርና የፓትሪያርክነትን ሹመት ኢትዮጵያውያን እንዲቀዳጁ ያደረጉ ታላቅ መሪ ነበሩ» ያሉት አቡነ ጳውሎስ በተለያዩ አህጉራዊ መድረኮች ለሠላም ባደረጉት ቁርጥ ተጋድሎና ባስገኙት ውጤት የኢትዮጵያውያን ብቻ ሳይሆን የአፍሪካውያን አባት መባላቸውን አውስተዋል።</p>

<p>«እግዚአብሔር በጎበኛችሁ ጊዜ አፅማችሁን ያስባል» የሚለውን የመጽሐፍ ቅዱስ ቃል የጠቀሱት ፓትሪያርኩ እግዚአብሔር እሥራኤላውያንን ሲገበኝ ግብፅ የነበረው የዮሴፍ አፅም ከዘመናት በኋላ በልጆቹ አማካይነት ወደ ቃልኪዳኗ የከነዓን ምድር ተጉዞ ማረፉን አብራርተው «በአልባሌ ቦታ ተወትፎ የነበረው የንጉሡ አፅም ከበርካታ ዓመታት በኋላ ወደተቀደሰው ሥፍራ ማረፉ ከእግዚአብሔር ምህረታዊ ጉብኝት የተነሳ ነው» ብለዋል።</p>

<p>በፕሮግራሙ መሠረት ከባዕታ የተነሳው የንጉሡ አፅም በደማቅ ሰልፍ ታጅቦ መስቀል አደባባይ እንደደረሰም ሊቀመንበሩ ቢትወደድ ዘውዴ የቤተክህነትና የንጉሣውያን ቤተሰብ ተወካዮች በየተራ ንግግር አድርገዋል። የንጉሣውያን ቤተሰብ ተወካይ ልዑል በዕደማርያም መኮንን ንጉሡ ለኢትዮጵያ ሕዝብ የነበራቸውን ልዩ ፍቅርና ለትምህርትና ለዕድገት ያላቸውን ራዕይ በልጅነታቸው ይሏቸው ከነበሩት ምክሮች በማስታወስ በስፋት አስረድተዋል።</p>

<p>«በተለይስ ለሌላችሁ ነገር ከምትጓጉ ያላችሁን ተጠቀሙበት ከአቅም በላይ ለመኖር በጭራሽ አትመኙ፣ በሰውነታችሁ ላይ ትምህርት ካልታከለበት ሀገራችሁን ስለማትጠቀሙ ተማሩ እያሉ በተደጋጋሚ የሚመክሩን አይረሳንም» ያሉት ልዑል በዕደማርያም «ከሁሉም በላይ ትተውልን ያለፉት ሀብት ሀገራችንን እንድናፈቅር በኢትዮጵያዊነታችን እንድንኮራና ሕዝቦቿን እንድወድና እንድንናፍቅ አድርጎናል» ብለዋል።</p>

<p>የንጉሡ አፅም ከመስቀል አደባባይ ሥርዓተ ንግሥናቸው ወደተፈፀመበት ገነ ፅጌ ቅዱስ ጊዮርጊስ ቀትር ላይ ሲደርስ እጅግ በደመቀ ቤተክርስቲያናዊ ሥነ ሥርዓት አቀባበል የተደረገለት ሲሆን በርካታ ኢትዮጵያውያን አባትና እናቶች አካባቢውን በለቅሶ አደባልቀውታል።</p>

<p>የኢትዮጵያን ባንዲራ በእጃቸው ይዘው የሚያውለበልቡና በጀርባቸው ያነገቱ እጅግ በርካታ ወጣቶች እንዲሁም በባንዲራ ያሸበረቁ ተጨማሪ ተሽከርካሪዎች ለጊዮርጊሱ አቀባበል የተለየ ድምቀት ሰጥተውታል። ከለቀስተኞቹ መካከል አብዛኛዎቹ «ፀሐዮ ዛሬ ተገለጠ፣ ኃይለሥላሴ ማሩን፣ ዓለማችን አባታችን፣ የአፍሪካ አባት፣ የዓለም አባት» በማለት ነበር ሀዘናቸውን የሚገልፁት።</p>

<p>ሰፊ ሰዓት የወሰደውና በጊዮርጊስ ቤተክርስቲያን የተዘጋጀው የአቀባበል መስተንግዶ እንደተጠናቀቀ የንጉሡ አፅም እንደታጀበ ወደማረፊያው ቅድስት ሥላሴ ቤተክርስቲያን አምርቷል። ቤተክርስቲያኑ ቅጥር ግቢ እንደደረሰም ደማቅ የማሳረጊያ ፀሎታዊ መስተንግዶ የተደረገ ሲሆን የንጉሣውያን ቤተሰቦች አፅሙን እንዲያጅቡ ከተመደቡ የደንብ ልብስ ለባሽ አባት አርበኞች ተቀብለው ራሳቸው በመሸከም ቤተክርስቲያኑ ውስጥ በተዘጋጀለት ሥፍራ አስቀምጠዋል።</p>

<p>የቀብሩ ሥነ ሥርዓት በ10 እንዳለቀ ፕሮግራሙን በንግግር የዘጉት የንጉሳውያን ቤተሰብ ተወካይ ልዕልተ ማርያምስና «የግርማዊ አባታችን አፅም ከወደቀበት ቦታ ተነስቶ ወደዚህ የተከበረ ሥፍራ እንዲያርፍ ከመጀመሪያ እስካሁን ድረስ በተለያዩ መንገዶች ድጋፉን ለገለፀልን የኢትዮጵያ ሕዝብ ከልብ የመነጨ ምሥጋናዬን በቤተሰቡ ስም አቀርባለሁ» ብለዋል።</p>

<p>«በተለይ የኢትዮጵያ ኦርቶዶክስ ተዋህዶ ቤተክርስቲያንና መታሰቢያ ድርጅቱ ይህ ክብረ በዓል በደማቅ ሁኔታ እንዲከናወን ያደረጉትን አስተዋፅዖ እስከመቼም አንዘነጋውም» ብለዋል። </p>

<p>በሥነ ሥርዓቱ ላይ ከተገኙት በርካታ ተሽከርካሪዎችና በሺዎች የሚቆጠሩ እግረኞች አኳያ የተፈጠረውን የትራፊክ መጨናነቅ በማቃለልልና ፕሮግራሙ እንዳይረበሽ በርካታ ፀጥታ አስከባሪዎችና ሞተረኛ የትራፊክ ፖሊሶች ያሳዩት ቅንጅት የሚደነቅ ነው።</p>

<p>በርካታ የሀገር ውስጥና የዓለም አቀፍ መገናኛ ብዙሃን ጋዜጠኞች ፕሮግራሙን ከጧት ጀምሮ እስኪያልቅ ድረስ በአትኩሮት እየተከታተሉ ሲዘግቡ ተስተለዋል። በአንፃሩ በቀብር ሥነ ሥርዓቱ ላይ ከፍተኛ የመንግሥት ባለሥልጣናት አልተገኙም።</p>

<p>በርካታ ጃማይካውያን (ራስ ተፈሪያውያን) በሥነ ሥርዓቱ ላይ ተገኝተው ሀዘናቸውን የገለፁ ሲሆን የታሪክ ተመራማሪው ሪቻርድ ፓንክረስት ከነባለቤታቸው ታዋቂ አርቲስቶችና ለጊዜው ዜግነታቸው ያልታወቀ የውጭ ሀገር ጳጳሳት ተስተውለዋል።</p>

<p>የንጉሣውያን ቤተሰብ ሳይሆኑ በዚሁ የፍለሰተ አፅም ፕሮግራም ለመገኘት ከአሜሪካ የመጡት አቶ ኤልያስ ዘለቀ በሰጡት አስተያየት «ከዚህ በመገኘቴ ለራሴ ክብር እንዳገኘሁ ተሰምተኞል የኢትዮጵያ ሕዝብ በጣም ታላቅና ታሪክ የማይዘነጋው ሥራ ነው የሠራው» ብለዋል።</p>

<p>ከንጉሣውያን ቤተሰብ መካከል ሥነ ሥርዓቱን አስመልክቶ አስተያየት እንዲሰጡን የጠየቅናቸው ልዑል ሚካኤል መንገሻ በበኩላቸው «ፍልሰተ አፅሙ እጅግ ከጠበቅነው በላይ በሆነ ሥነ ሥርዓት ስለተከናወነ የተሰማን ደስታ ወደር የለውም፣ ለዚህ ተግባር ከጎናችን ላልተለየን ለኢትዮጵያ ሕዝብ እኛም ለዘላለም እንደማንለየው የገባነውን ቃል አሁን በእጥፍ አድሰነዋል።» ሲሉ ተናግረዋል።</p>

<p>ይሁንና በፍልሰተ አፅሙ ልዩ ክብረ በዓል ለመገኘት ከውጭ ሀገር ሰሞኑን ወደአዲስ አበባ ገብተው ከነበሩት ንጉሣውያን ቤተሰቦች መካከል ልዑል ኤርምያስ በሥነ ሥርዓቱ ላይ አለመገኘታቸው ብዙዎች ሲያነጋግር ነበር።</p>

<p>በንጉሡ ቀብር ለመገኘት ቀደም ብለው ከውጭ የመጡት ልዑሉ ሥነ ሥርዓቱ ከመካሄዱ ከሁለት ቀን በፊት ተመልሰው ወደመጡበት እንደሄዱም ውስጥ ውስጡን ሲወራ ተሰምቷል። ይሁን እንጂ ከመታሰቢያ ድርጅቱም ሆነከንጉሣውያን ቤተሰብ ስለጉዳዩ የተገለፀ ነገር ባለመኖሩ ልዑሉ እዚሁ ስለመሆናቸው አልያም ተመልሰው ስለመሄዳቸው የተረጋገጠ ነገር የለም።</p>

<p>ዕለታዊ አዲስ ልዑሉ በፕሮግራሙ ላይ ያልተገኙበትን ምክንያት ለማወቅ በተለያየ መንገዶች ያደረጋቸው ጥረቶች አልተሳኩም።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 27 1993</a></p>

</body>
</html>	
