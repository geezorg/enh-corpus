<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና ኤርትራ የውጭ ጉዳይ ሚኒስትሮች በአልጀርስ ዛሬ ይገናኛሉ ተብሎ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያና ኤርትራ የውጭ ጉዳይ ሚኒስትሮች በአልጀርስ ዛሬ ይገናኛሉ ተብሎ ይጠበቃል</h2>


<p>የኢትዮጵያና የኤርትራ የውጭ ጉዳይ ሚኒስትሮች በአልጄሪያ መዲና አልጀርስ ዛሬ ድርድር ይጀምራሉ ተብሎ እየተጠበቀ ነው። በዋዜማው በደረሰን ዘገባ መሰረት የድርድሩ ዓላማ በአልጄርስ ሰኔ 1992 ከ3 ሣምንታት ብርቱ ድርድር በኋላ የተደረሰበትንና የተፈራረሙትን የተኩስ አቁም ብሎም በጠላትነት ያለመፈላለግ ስምምነት ወደዘላቂ የሰላም ስምምነት ማሸጋገር ነው።</p>

<p>በኢትዮጵያው የውጭ ጉዳይ ሚኒስትር በአቶ ሥዩም መስፍንና በኤርትራ አቻቸው በአቶ ዓሊ ሰይድ አብዱላህ መካከል የሚካሄደው ድርድር ስኬታማ ይሆን ዘንድ የአሜሪካው ፕሬዝዳንት ክሊንተን ልዩ መልዕክተኛ አንቶኒ ሌክ፣ የአፍሪካ አንድነት ድርጅት የፖለቲካ ጉዳዮች ረዳት ዋና ፀሐፊ ሰዒድ ጂኒት ስማቸው ያልተጠቀሰ የአውሮፓ ህብረት እና እንዲሁም የአልጄሪያ መንግሥት ተወካዮች በአደራዳሪነት ለመሳተፍ ይገኛሉ።</p>

<p>ይህ አዲስ እንዲካሄድ የተወሰነው የድርድር ዙር በቶጐ መዲና በሎሜ በሐምሌ 1992 በተካሄደው የአአድ ጉባኤ ነበር። የሎሜው ጉባዔ የአአድ ሊቀመንበርነቱን የለቀቁት የአልጄሪያው ፕሬዝዳንት አብዱልአዚዝ ቡተፍሊካ በኢትዮ ኤርትራ የሰላም ድርድር ሂደት የአደራዳሪነት ሚናቸውን እንዲቀጥሉ በመጠየቅ ነበር የተፈፀመው።</p>

<p>ከ1 ሺ ኪሎ ሜትር የሚልቅ የጋራ ድንበር ባላቸው ኢትዮጵያና ኤርትራ መካከል ከሁለት ዓመት በላይ በተካሄደው ውጊያ ከ70 ሺህ በላይ ሠራዊት መተላለቁና ከአንድ ሚሊዮን 200 ሺህ በላይ ሕዝብ መፈናቀሉ ታውቋል።</p>

<p>በአልጀርስ በተደረሰበት ስምምነት መሠረት ከተለያዩ የተመድ አባል አገሮች የተወጣጡ 4 ሺህ 200 ወታደሮች በሰላም ጠባቂነት በኢትዮ ኤርትራ ድንበር 25 ኪሎ ሜትር (በኤርትራ ምድር) እስከ ጥር 1993 የሚሰማሩ ሲሆን እስካሁን 50 ያህል ያልታጠቁ የዚሁ ሠራዊት ክፍሎች ለወታደሮቹ ሁኔታውን ለማመቻቸት በግምባር ተሰማርተዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥቅምት 14 ቀን 1993</a></p>

</body>
</html>	
