<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤድስ ምክንያት የሕዝቡ ቁጥር በ7 ሚሊዮን ሊቀንስ ይችላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኤድስ ምክንያት የሕዝቡ ቁጥር በ7 ሚሊዮን ሊቀንስ ይችላል</h1>


<p>ከመንግሥት ጀምሮ በየደረጃው ያለው የህብረተሰብ ክፍል ኤድስን ለመከላከል የተቀናጀ ጥረቱን አጠናክሮ ካልቀጠለ በመጪዎቹ 14 ዓመታት ውስጥ የኢትዮጵያ ሕዝብ ቁጥር ይደርስበታል ተብሎ ከተገመተው በ7 ሚሊዮን ሊቀንስ እንደሚችል የጤና ጥበቃ ሚኒስቴር ሰሞኑን ያወጣው መረጃ አመለከተ።</p>

<p>«ኤድስ በኢትዮጵያ» በሚል ርዕስ የታተመ የሚኒስቴሩ መጽሄት እንደገለጸው በኤድስ ላይ የተቀናጀና የተጠናከረ የመቆጣጠር ተግባር ካልተከናወነ የኢትዮጵያ ሕዝብ ቁጥር ከ14 ዓመታት በኋላ 92 ሚሊዮን ይደርሳል የሚለው ግምት ወደ 85 ሚሊዮን ዝቅ ሊል ይችላል። መረጃው እንደሚለው ኤድስ አሁን በያዘው መልኩ ከቀጠለ በተጠቀሰው ጊዜ ውስጥ በኢትዮጵያ የሚሞተው ሕዝብ ቁጥር 5 ሚሊዮን 250 ሺህ ይደርሳል።</p>

<p>ኤድስ ከጊዜ ወደጊዜ እየተስፋፋ ዕድሜው ከ15 እስከ 49 የሆነውን አምራች ኃይል በማጥቃት በዚሁ ጊዜ ውስጥ በየቀኑ 460 ሰዎችን እንደሚገድል አመልክቶ ይህም አምራቹን ኃይል በመጉዳት በሀገር ኢኮኖሚና ማህበራዊ ዕድገት ላይ ተፅዕኖ ሊያሳድር ይችላል ብሏል። ስለዚህም መንግስት መንግስታዊ ያልሆኑ ድርጅቶች የሃይማኖት ተቋማት በትምህርቱ መስክ ያሉ ባለሙያዎች፣ ነጋዴዎችና ባለሀብቶች እንዲሁም የማህበረሰቡ መሪዎች ኤድስን መከላከል በሚያስችል ዕቅድና አፈፃፀም ላይ ጠንካራ ተሳትፎ ማድረግ እንዳለባቸው ጠቁሟል።</p>

<p>የፖለቲካ መሪዎች በሽታው ስለሚተላለፍበት መንገድ፣ ስለሚያስከትለው ጉዳትና ስለመከላከያ መንገዱ ህብረተሰቡን ማሳወቅ እንደሚጠበቅባቸው ገልጾ በፖሊሲ ላይ ውይይት ሲደረግ በመንግስት አጀንዳ ኤድስ ከፍተኛ ቦታ እንዲያገኝ ማድረግ እንደሚያስፈልግ አመልክቷል። ወጣት ሴቶችና ወላጅ አልባ ህፃናት ለወሲብ መጠቀሚያ እንዳይሆኑ መደገፍ ከነዚሁ ድርጅቶች እንደሚጠበቅና የበሽታውን ስርጭት ለመግታት ስለቤተሰብና ግብረገብ አስፈላጊነት እንዲገነዘቡ ከአንድ ሰው ጋር አብሮ መኖርንና በወጣትነት ዕድሜ ከግብረ ሥጋ ግንኙነት እንዲርቁ በማድረግ በኩል ትኩረት ሰጥተው ማስተማር እንዳለባቸው አመልክቷል።</p>

<p>በአሁኑ ወቅት በኢትዮጵያ ውስጥ 2 ነጥብ 6 ሚሊዮን ህዝቦች ከቫይረሱ ጋር እንደሚኖሩ ሲገመት ከነዚህ ውስጥ 400 ሺዎቹ የኤድስ ታማሚነት ደረጃ ላይ ሊደርሱ እንደሚችሉ መረጃው አመልክቷል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥር 7 ቀን 1993</a></p>

</body>
</html>	
