<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወታደራዊ ማስተባበሪያ ኮሚሽኑ 3ኛ ስብሰባ ዛሬ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የወታደራዊ ማስተባበሪያ ኮሚሽኑ 3ኛ ስብሰባ ዛሬ ይካሄዳል</h1>


<p>የኢትዮ ኤርትራ ወታደራዊ ማስተባበሪያ ኮሚሽን 3ኛ ስብሰባ ዛሬ በናይሮቢ ኬንያ እንደሚካሄድ የመከላከያ ሚኒስቴር አንድ ምንጭ አመለከተ። ምንጩ እንዳመለከተው በስብሰባው ለመካፈል አንድ የኢትዮጵያ ሉዑክ ወደ ሥፍራው ተንቀሳቅሷል።</p>

<p>ምንጩ ኢትዮጵያ ግንቦት 1990 ዓ.ም ታስተዳደር ወደነበረችበት ቦታዋ ለመመለስ የሚያስችላትን ዕቅዷን ታህሳስ 5 ቀን 1993 ዓ.ም ለተመድ የኢትዮ ኤርትራ ልዑክ አቅርባ ልዑኩም የኢትዮጵያን ዕቅድ ሙሉ በሙሉ መቀበሉን አስታውሷል። የኤርትራ መንግሥት ታህሳስ 19 ቀን 1993 ዓ.ም በናይሮቢ በተካሄደው የኢትዮ ኤርትራ ወታደራዊ ማስተባብሪያ ኮሚሽን 2ኛ ስብሰባ ላይ የኤርትራ ልዑክ ኢትዮጵያ ከግንቦት 1990 ዓ.ም በፊት ባድመን፣ ዛላንበሳንና ቡሬን አስታስተዳድርም የሚል ሀሳብ በማቅረቡ ያለውጤት መጠናቀቁ ይታወሳል።</p>

<p>በሌላ በኩል በሚስተር ሪኖ ሴሪ የሚመራው የአውሮፓው ህብረት የልዑካን ቡድን በኢትዮ ኤርትራ ሰላም ስምምነት ጉዳይ ለመነጋገር ባለፈው እሁድ አዲስ አበባ ገብቶ ከጠቅላይ ሚኒስትር መለስ ዜናዊና ከውጭ ጉዳይ ሚኒስትር ስዩም መስፍን ጋር ተወያየቷል። የዲፕሎማቲክ ምንጮች እንዳስታወቁት ንግግሩ የተባበሩት መንግሥታት ድርጅት ወታደራዊ አቀናጅ ቡድን በሚያካሂደው መጪ ስብሰባ የሰላም ስምምነቱን በሥራ ላይ ለማዋል ስለሚቻልበት ሁኔታ ለመምከር እንደሆነ አስታውቀዋል።</p>

<p>የአልጀርሱ የሰላም ስምምነት ድንበር በማካለልና 4000 የሚሆኑ የተመድ ሰላም አስከባሪ ኃይል የማስፈር ጉዳይ ላይ ሳንካ እንደገጠመው ይታወቃል። እ.ኤ.አ ባለፈው ታህሳስ ወር በአልጀርስ የተደረሰው ስምምነት ሁለት ዓመት የዘለቀውን የኢትዮ ኤርትራ የድንበር ግጭት ማስቆሙ ይታወሳል። ጦርነቱ ለ10 ሺዎች ሞትና ለ1 ነጥብ 3 ሚሊዮን ህዝብ መፈናቀል ምክንያት ሆኗል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥር 29 ቀን 1993</a></p>

</body>
</html>	
