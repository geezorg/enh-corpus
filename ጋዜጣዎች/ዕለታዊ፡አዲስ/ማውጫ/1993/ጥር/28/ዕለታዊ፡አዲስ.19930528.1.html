<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደብረ ብርሃን የቅዝቃዜ መጠን ከዜሮ ዲግሪ ሴልሺየስ በታች በመውረዱ ነዋሪዎች ተቸግረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደብረ ብርሃን የቅዝቃዜ መጠን ከዜሮ ዲግሪ ሴልሺየስ በታች በመውረዱ ነዋሪዎች ተቸግረዋል</h2>


<p>በደብረ ብርሃን ከተማ ካለፈው ጥቅምት አጋማሽ ወዲህ የአየሩ ቅዝቃዜ መጠን በእጅጉ በመጨመሩ ነዋሪዎች መቸገራቸውን ገለፁ። ብሔራዊ የሚዕቲዮሮሎጂ አገልግሎት ድርጅት በበኩሉ ከጥር 8/1993 ወዲህ የከተማው የሙቀት መጠን በ10 ዓመታት ውስጥ ታይቶ በማይታወቅ ሁኔታ ወርዶ ነበር ይላል።</p>

<p>የከተማው ቀበሌ 03፣ 05 እና 09 ነዋሪዎች እንደሚሉት በከተማው የአየር ቅዝቃዜ የተነሳ በተለይ ጠዋትና ማታ ወደውጭ ለመውጣትና ሥራ ለመስራት ብርዱ አስቸጋሪ ሆኖባቸዋል።</p>

<p>እንዲሁም በቅዝቃዜው ምክንያት ቧንቧዎችና የውኃ ቆጣሪዎች በመሰነጣጠቅና በመፈንዳታቸው የውኃ አገልጎት ከተቋረጠባቸው ከሣምንት በላይ እንዳለፋቸው ሰሞኑን ገልፀዋል።</p>

<p>የደብረብርሃን ከተማ ውኃና ፍሳሽ አገልግሎት ጽሕፈት ቤት ኃላፊ አቶ ቃለዓብ ኪዳኔ በበኩላቸው 50 ያህል የውኃ ቆጣሪዎችና ቧንቧዎች በአየሩ ቅዝቃዜ ሳቢያ በውስጣቸው በሚፈጠር በረዶ በመፈንዳታቸው ጽሕፈት ቤቱ በራሱ ወጪ ጥገና መጀመሩን ተናግረዋል። ሆኖም የሙቀቱ መጠን ካልጨመረ አዲስ የሚዘረጉት መስመሮችም ተመሳሳይ ችግር ይገጥማቸዋል የሚል ስጋት እንዳለ አስታውቀዋል።</p>

<p>በብሔራዊ ሜቲዮሮሎጂ አገልግሎት ድርጅት የአየር ሁኔታ ትንበያና ቅድሚያ ማስጠንቀቂያ ቡድን ባለሙያ አቶ እንዳልካቸው በቀለ ስለጉዳዩ ተጠይቀው የደብረ ብርሃን ከተማ የቅዝቃዜ መጠን ከጥር 8 ጀምሮ ከዜሮ ዲግሪ ሴልሺየስ በታች ማስቆጠሩን ገልፀው በተለይም ጥር 10/1993 ከዜሮ በታች 7 ነጥብ 6 ደርሶ እንደነበር ተናግረዋል። የሙቀቱ መጠን ከዜሮ በታች ሲወርድ ውኃ ወደበረዶነት እንደሚቀየርና በድንገት የሚከሰት የአየር ለውጥ በጤና ላይ ጉዳት ሊያስከትል እንደሚችል የጠቆሙት ባለሙያው ከጥር 22 ወዲህ ግን ቅዝቃዜው እየቀነሰ መምጣቱን አመልክተዋል።</p>

<p>ከየካቲት ጀምሮ ደግሞ ጊዜው ወደበልግ እየተጠጋ ስለሚመጣና ዝናብም ስለሚጠብቅ ቅዝቃዜው ወደቀድሞው እንደማይመለስ ከአቶ እንዳልካቸው ገለፃ ለመረዳት ተችሏል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥር 28 ቀን 1993</a></p>

</body>
</html>	
