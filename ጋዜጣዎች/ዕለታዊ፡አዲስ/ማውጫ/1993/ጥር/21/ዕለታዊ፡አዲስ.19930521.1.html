<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስድስት የፖለቲካ ድርጅቶች በመስቀል አደባባይ የተቃውሞ ሕዝባዊ ስብሰባ አካሄዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስድስት የፖለቲካ ድርጅቶች በመስቀል አደባባይ የተቃውሞ ሕዝባዊ ስብሰባ አካሄዱ</h1>


<p>ስድስት የፖለቲካ ፓርቲዎች «የኢትዮጵያን ሕዝብን ታሪክና ብሔራዊ ጥቅም ያላስጠበቀና ዘላቂ ሰላም የማያመጣውን የአልጀርሱን ስምምነት እንቃወማለን፣ የኢትዮጵያን ሕዝብ የኑሮን ውድነት ግምት ውስጥ ያላስገባው የነዳጅ ዋጋ ጭማሪ ይነሳ፣ ትልውድን እየገደለ ያለው የትምህርት ፖሊሲ ይቀየርና የዜጐች ሰብዓዊ መብት ረገጣን እንቃወማለን» በሚል መሪ ሀሳብ ትናንት በመስቀል አደባባይ የተቃውሞ ስብሰባ አካሄዱ።</p>

<p>የኢትዮጵያ ዴሞክራሲያዊ ህብረት ፓርቲ /ኢዴህፓ/ የብሔራዊ ዴሞክራሲያዊ ኅብረት /ብዴኅ/፣ የመላው ዐማራ ሕዝብ ድርጅት /መዐሕድ/፣ የጋራ ፖለቲካ መድረክ /ጋፖመ/፣ የኦርሞ ብሔራዊ ኮንግረስ /ኦብኮ/ እና የኢትዮጵያ ዴሞክራሲያዊ ፓርቲ /ኢዴፓ/ የጠሩት ሕዝባዊ የተቃውሞ ስብሰባ ዓላማ (ገዥው) ፓርቲ ከሕዝበ ውሳኔ ውጪ ኃላፊነት በጎደለው መልኩ በግዴለሽነት የፈፀማቸውንና በመተግበር ላይ ያለውን ድብቅ አጀንዳ ለማስቆም እንዲሁም ለሚደርሰው የከፋ ጥፋት ተጠያቂነት ለመጨመር ነው ሲሉ የስድስቱ የፖለቲካ ፓርቲዎች ተወካይ አቶ ሙላቱ ጣሰው ተናግረዋል።</p>

<p>አቶ ሙላቱ ሕዝቡ በወከላቸው ፖለቲካ ፓርቲዎች አማካኝነት የሀገሩን ጉዳይ በሰላማዊ መንገድ በመወያየትና በመመካከር ለሀገር የሚበጀውን መንግሥት መምረጥና በሀገር ጉዳይ ላይ ለአፍታም ቢሆን ሳይዘናጋ ትጥቅን አለትጥቅ ለማሸነፍ መዘጋጀት ይኖርበታል ብለዋል። የኦብኮ ሥራ አስፈፃሚ አባል ወይዘሮ አልማዝ ሠይፉ በበኩላቸው «ኢህአዴግ ጫካ የገባሁት የሰብዓዊ መብት ረገጣን ለማስቀረትና ዲሞክራሲ ለማስፈን ነው በማለት ሲናገር እንደነበረው ሁሉ ስልጣን ጠቅልሎ በእጁ ካስገባ በኋላ የዲሞክራሲ ስስታም መሆኑ የኋላ ታሪኩን መርሳት መሆኑን ሊገነዘበው ይገባል» በማለት ተናግረዋል።</p>

<p>ወይዘሮ አልማዝ አክለውም ኢህአዴግ የተቃዋሚ ፓርቲዎችን የእርቅ ጥያቄ የስልጣን ጥያቄ ብቻ አድርጎ መገመቱ ለብሔራዊ ክብር ልዕልናና ለድዲሞክራሲያዊ ሂደት መጎልበት እታገላለሁ ከሚል መንግሥት የሚጠበቅ አይደለም ብለዋል። በየደረጃው ለሚነሱ ጥያቄዎች ትኩረት አግኝተው አፋጣኝ ምላሽ ለመስጠት መሞከር ሲገባ ጥያቄዎችን ማናናቅ ወደከፍተኛ ቅራኔና ወደማይጣጣም ሁኔታ ይወስደናል ሲሉ ወይዘሮ አልማዝ በንግግራቸው ገልፀዋል። ወይዘሮ አልማዝ የኢትዮ ኤርትራ ግጭት በአልጀርሱ የተኩስ ማቆምና የሰላም ስምምነት ተጠናቋል በተባለ ማግስት በሁለቱም መሪዎች የሚታየው ስድብና ፉከራ እንዲሁም በየደረጃው የተሰየሙ ኮሚቴዎች የመንሸራተት አዝማሚያ ሁኔታውን አጠያያቂ ያደርገዋል ብለዋል። ወ/ሮ አልማዝ አያይዘውም ለሀገር ሉዓላዊነት በአንድነት ቆሞ ለዜግነት ክብሩ ሲፋለም የነበረው ሠራዊት መስዋዕትነቱ ከንቱ ሆኖ ውል ያልተበጀለትን ጦርነት አጠናቋል መባሉ እንቆቅልሽ እንደሆነባቸው ተናግረዋል።</p>

<p>በሌላ በኩልም የመላው አማራ ህዝብ ድርጅት /መዐሕድ/ ምክትል ፕሬዝዳንት አቶ አሊ እንድሪስ «የኢህአዴግ መንግሥት ገና ከጅምሩ ከሕዝብና ከተቃዋሚ ድርጅቶች የሚቀርብለትን አማራጭ ሀሳብ ለመቀበል ፈቃደኛ ሳይሆን በመቅረቱ የሀገራችንን ውድቀትና ክስረት ከጊዜ ወደ ጊዜ እያጎላው መጥቷል ብለዋል። አቶ ዓሊ ባደረጉት ንግግር «የኢትዮጵያ ነፃ ጋዜጠኞች ማኅበርና የታክሲ ሹፌሮች ማኅበር በነፃ የመደራጀታቸውንና ሀሳባቸውን በነፃ የመግለፅ መብታቸውን መንግስት እንዲያከብር በተደጋጋሚ ብንጠይቅም የሚሰጠን የግዴለሽነት ምላሽ በታሪክና በትውልድ ተጠያቂ የሚያደርግ ነው» ብለዋል። የነዳጅ ዋጋ ንረት አጠቃላዩን የሀገራችንን ኢኮኖሚ የሚነካ ነው ያሉት አቶ ዓሊ መንግሥት በየወቅቱ የዓለም የነዳጅ ዋጋ ጨምሯል በሚል ሰበብ የሚያደርገው ከፍተኛ ጭማሪ በእጅጉ የሚያሳስብ እንደሆነ ተናግረዋል።</p>

<p>አቶ ዓሊ «መንግሥት በሚከተለው የተሳሳተ የትምህርት ፖሊሲ ሳቢያ ትውልድ እየደነቆረ፣ የትምህርት ስርዓት አቀራረፅ የሀገርን ተጨባጭ ሁኔታ ባለማገናዘብ የተበላሸና በጎሰኝነት ላይ የተመሰረተ በመሆኑ ውጤቱ ውድቀት ብቻ እየሆነ መጥቷል» ብለዋል። ም/ፕሬዝዳንቱ በባህርዳር ዩኒቨርስቲ ተከስቶ በነበረው የአንጀት ተስቦ (ታይፎይድ) ተማሪዎች ለህልፈት ሲዳረጉና በመቶዎች የሚቆጠሩ በበሽታው ሲማቅቁ በአንፃሩ የብአዴን 20ኛ ዓመት በባህርዳር በፈንጠዝያ መከበሩ የመንግሥትን ግዴለሽነት በግልፅ ያሳየ ነው ብለዋል። አቶ ዓሊ አያይዘውም በአዋሳ የመምህራን ኮሌጅ ተማሪዎች አስተዳዳራዊ ችግሮች እንዲሟሉላቸው ላቀረቡት ሰላማዊ ተቃውሞ የጥይት ምላሽ መስጠትና በናዝሬቱ ሰላማዊ ተቃውሞ ያሰሙ ተማሪዎች እንደወንጀለኛ ተቆጥረው ለእስር መዳረጋቸውና ከትምህርት ገበታ የማባረር እርምጃዎች ሁሉ የከፋ ነው ብለዋል።</p>

<p>በሕዝባዊ የተቃውሞ ስብሰባ ስድስቱም የፖለቲካ ፓርቲዎች የአልጀርሱ ስምምነት እንዲፈርስና በዚህ ታላቅ ሀገራዊ ጉዳይ ላይ ሕዝብ መክሮበት እንዲወስን የነዳጅ ዋጋ ጭማሪ እንዲነሳ የዜጐችን የመብት ጥያቄ በኃይል ለማፈን የሚደረገው የሰብዓዊ መብት ረገጣ እንዲቆምና የትምህርት ፖሊሲ እንዲቀየር የሚል የአቋም መግለጫ በማውጣት ስብሰባውን አጠናቀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥር 21 ቀን 1993</a></p>

</body>
</html>	
