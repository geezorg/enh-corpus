<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ጅቡቲ በወደብ ኪራይ ጭማሪ ዙሪያ ነገ ይወያያሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ጅቡቲ በወደብ ኪራይ ጭማሪ ዙሪያ ነገ ይወያያሉ</h1>


<p>በቅርቡ ተጨመረ በተባለው የጅቡቲ ወደብ ኪራይ ጉዳይ ላይ የሚመክር የኢትዮጵያና የጅቡቲ ባለሥልጣናት ጉባዔ ነገ አዲስ አበባ ላይ ውይይት እንደሚያካሂድ የውጭ ጉዳይ ሚኒስቴር አስታወቀ።</p>

<p>በሚኒስቴር መሥሪያ ቤቱ በአፍሪካ ጉዳዮች ዋና ዳይሬክቶሬት የጎረቤትና የአባይ ተፋሰስ ሀገሮች ኃላፊ ዶክተር ዘውድነህ በየነ ሰሞኑን ለዕለታዊ አዲስ እንደገለፁት ውይይቱ የሚካሄደው ወደቡን የሚያስተዳድረው ዱባይ ፖርተር ኢንተርናሽናል የተባለ ኩባንያ የኢትዮጵያ መንግሥት ሳያውቅ አዲስ የግብር ጭማሪ በማድረጉ ነው።</p>

<p>የወደብ አጠቃቀሙን በሚመለከት ማንኛውም ዓይነት ጭማሪ አስቀድሞ በኢትዮጵያና በጅቡቲ መንግስታት ስምምነት ላይ መመስረት እንዳለበት የገለፁት ዶ/ር ዘውድነህ ከዚህ ስምምነት ውጭ ወይም የኢትዮጵያ መንግሥት ሳያውቅ ጭማሪ መደረጉ መንግሥትን ግራ ያጋባ እንደነበር አስታውቀዋል።</p>

<p>በዚህም መሠረት የኢትዮጵያ መንግሥት ለጅቡቲ መንግሥት የማብራሪያ ጥያቄ አቅርቦ «ጭማሪው የተደረገው የጅቡቲ መንግሥት ሳያውቀው ነው» በመባሉ ተግባራዊ ከመሆኑ በፊት እንዲዘገይ ተደርጓል። በቅርቡ የኢትዮጵያ የባህር ትራንዚት አገልግሎት ድርጅት ጭማሪውን በተመለከተ የደረሰውን ደብዳቤ መሰረት አድርጎ እንደገለፀው ጥቁር ናፍጣን ሳይጨምር በነጭ ናፍጣ፣ በቤንዚንና በሌሎች የነዳጅ ውጤቶች ላይ በአንድ ቶን አንድ ዶላር ይከፈል የነበረው በጭማሪው መሠረት ወደ 2.50 ዶላር ከፍ እንዲል ተደርጓል።</p>

<p>እንደዚሁም ተቋጥረውና ታሽገው በሚገቡ እንደብረታ ብረት፣ ሸቀጣ ሸቀጥ፣ ዱቄት፣ ስንዴ፣ ትምባሆ የመሳሰሉት ዕቃዎች ቀድሞ በነበረው የወደብ ኪራይ በአንድ ቶን አንድ ዶላር ይከፈል የነበረው ወደአራት ዶላር ከፍ ብሏል።</p>

<p>በአዲሱ የወደብ ኪራይ ጭማሪ መሠረት ባለሃያ ጫማ ኮንቴይነር ከሰላሳ ወደስላ ዶላር፣ ባለአርባ ጫማ ኮንቴይነር ወደመቶ ሃያ ዶላር ከፍ እንዲል መደረጉንና ይኸው ጭማሪም እንደአውሮፓውያን አቆጣጠር ከጃንዋሪ 2001 አጋማሽ ጀምሮ ተግባራዊ እንደሚሆን ተገልፆ እንደነበር ይታወሳል።</p>

<p>ዶ/ር ዘውድነህ የተደረገው የወደብ ጭማሪ ይነሳል ወይም አይነሳም የሚለውን አስቀድመው መተንበይ አልፈለጉም።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥር 30 ቀን 1993</a></p>

</body>
</html>	
