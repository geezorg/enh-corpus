<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ ጊዜያዊ የደህንነት ቀጣና ለማቋቋም ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ኤርትራ ጊዜያዊ የደህንነት ቀጣና ለማቋቋም ተስማሙ</h1>


<p>በኢትዮጵያና በኤርትራ መካከል የተሰማራውን የተባበሩት መንግሥታት ድርጅት የሰላም አስከባሪ ኃይል /አንሚ/ ያዋቀረው ወታደራዊ አደራጅ ኮሚሽን በሁለቱ አገሮች ጊዜያዊ የደህንነት ቀጣና ለማቋቋም ያቀረበው ሃሳብ ተቀባይነት አገኘ።</p>

<p>የአንሚ የሕዝብ ግንኙነት ለዕለታዊ አዲስ በላከው የፋክስ መልዕክት እንዳስታወቀው ትናንት ኢትዮጵያና ኤርትራ በወታደራዊ አደራጅ ኮሚሽን አማካኝነት ናይሮቢ ላይ ያካሄዱትን ውይይት በተሳካ ሁኔታ አጠናቋል።</p>

<p>በውይይቱም የተባበሩት መንግሥታት ድርጅት ያቀረበው ጊዜያዊ የደህንነት ቀጠና ማቋቋም የሚለውን ሃሳብ የሁለቱ ሀገሮች የልዑካን ቡድኖች ተቀብለውታል። የሁለቱን ሀገሮች ወታደራዊ ኃይል በ25 ኪሎ ሜትር የከለለው ይህ የደህንነት ቀጠናም በመጪው ሰኞ ተግባራዊ እንደሚሆን የሕዝብ ግንኙነቱ ገልጿል። «ጊዜያዊ የደህንነት ቀጣና ማቋቋም» የሚለው ሃሳብ ቀደም ሲል በኢትዮጵያ በኩል በቀረበው የግጭት ማስወገጃ ሰነድ ላይ የሰፈረ ሲሆን ሁለቱ መንግሥታት በጉዳዩ ላይ ጥልቅ ውይይት ለየብቻቸው ካካሄዱ በኋላ ስምምነት ላይ ደርሰዋል።</p>

<p>ይሁንና በውይይቱ ላይ ኤርትራ ደቡባዊ የድንበር ክፍሏ በግንቦት 6 ቀን 1998 ዓ.ም (እ.ኤ.አ) በተደረገው የድንበር አስተዳደር ላይ አይካተትም በሚል ተቃውሞ እንደነበር መግለጫው ጠቁሟል። ኢትዮጵያም በሰሜን ባለው የድንበር አስተዳደር ላይ አንዳንድ ማስተካከያዎችና ማሻሻያዎች እንዲደረጉና ወደተግባር በሚገባበትም ወቅት በሚያስፈልጉ ነገሮች ላይ ትኩረት ይሰጥ ከማለቷ በስተቀር በጉዳዩ ላይ ተስማምታለች።</p>

<p>በሁለቱ አገሮች ስምምነት መሠረት በመጪው ቅዳሜ የሰላም አስከባሪው ኃይል በድንበር አካባቢ የደህንነት ቀጣናውን የሚቆጣጠር ኃይል መሰማራቱን ያረጋግጣል። በመቀጠልም የካቲት 12 ቀን 2001 (እ.ኤ.አ) ኢትዮጵያ ከሠላም አስከባሪው በስተሰሜን በኩል ሠራዊቷን አሰማርታ የካቲት 26 ቀን 2001 (እ.ኤ.አ) ስታጠናቅቅ ኤርትራ በበኩሏ የካቲት 17 ቀን 2001 (እ.ኤ.አ) ኃይሏን ማሠማራት ጀምራ መጋቢት 3 ቀን 2001 (እ.ኤ.አ) ታጠናቅቃለች።</p>

<p>የሰላም አስከባሪው ኃይል በሁለቱ ሀገሮች ጊዜያዊ የደህንነት ቀጣና የተሰማሩ ወታደሮችን የሚቆጣጠር ሲሆን በሰኔው የአልጀርሱ ስምምነት መሰረትም ኤርትራ በአካባቢው ፖሊስን ጨምሮ የሲቪል አስተዳደሯን ታሰማራለች።</p>

<p>ይህ በዚህ እንዳለ የኤርትራ መንግሥት ለችግሩ እልባት ለመስጠት ሲል ብቻ የተባበሩት መንግሥታት ለሁለቱ ሀገሮች የላከውን የማስማሚያ ሰነድ መቀበሉን ቢቢሲ ገልጿል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ጥር 30 ቀን 1993</a></p>

</body>
</html>	
