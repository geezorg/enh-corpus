<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ በሚገኙ ኢትዮጵያውያን ላይ የሚፈጸመው በደል ተባብሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በኤርትራ በሚገኙ ኢትዮጵያውያን ላይ የሚፈጸመው በደል ተባብሷል»- መለስ ዜናዊ</h2>


<p>በኢትዮጵያና ኤርትራ መካከል የተኩስ አቁም ስምምነት ከተፈረመ ወዲህ ኤርትራ ውስጥ በሚገኙ ኢትዮጵያውያን ላይ የሚፈጸመው በደል ይበልጥ እየተባባሰ መምጣቱን ጠቅላይ ሚኒስትር መለስ ዜናዊ ገለፁ።</p>

<p>ጠቅላይ ሚኒስትር መለስ የተባበሩት መንግሥታት ድርጅት ዋና ፀሐፊ የኢትዮጵያና ኤርትራ የሰላም ተልዕኮ ልዩ መልዕክተኛ ሌግዌላ ጆሴፍን ትናንት በጽ/ቤታቸው ተቀብለው ባነጋገሩበት ወቅት እንዳስታወቁት በአሁኑ ጊዜ አሳሳቢው ጉዳይ በኤርትራ የሚገኙ ኢትዮጵያውያን እየደረሰባቸው ያለው መንገላታት ነው።</p>

<p>የኢትዮጵያውያኑ በደልና መንገላታት አሳሳቢ ደረጃ ላይ መድረሱን የተናገሩት መለስ ይህም ሁኔታ አፋጣኝ መፍትሔ ማግኘት እንደሚገባው ማስገንዘባቸውን አንድ የውጭ ጉዳይ ሚኒስቴር ቃል አቀባይ አስታውቋል።</p>

<p>በሁለቱ ሀገሮች መካከል የተፈጠረው ግጭት በሰላም እንዲፈታ በተለያዩ ጊዜያት በርካታ ዕድሎት እንደነበሩ አቶ መለስ ጠቁመው ሆኖም እነዚህ አጋጣሚዎች በኤርትራ መንግሥት ግትር አቋም ምክንያት ውጤታማ ሳይሆኑ መቅረታቸውን ገልፀዋል። አሁንም ቢሆን የሰላም ሂደቱን ለማፋጠንና ከመጨረሻው የሰላም ስምምነት ላይ ለመድረስ የኢትዮጵያ ፍላጎት መሆኑን ጠቅላይ ሚኒስትሩ አስረድተዋል።</p>

<p>ልዩ መልዕክተኛው ሚስተር ሌግዌላ ጆሴፍ በበኩላቸው ሰብዓዊ ነክ ጉዳዮች ትኩረት እንደሚሰጣቸው መናገራቸውን ቃል አቀባዩ አስታውቋል። ልዩ መልዕክተኛው በኢትዮጵያና በኤርትራ መካከል አስፈላጊ ከሆነው አጠቃላይ የሰላም ስምምነት ላይ በአፋጣኝ መድረስ አለበት ማለታቸውን አመልክቷል። የተባበሩት መንግሥታት የሰላም አስከባሪው ኃይል በቆይታው ስለሚኖረው ተግባርና ኃላፊነት እንዲሁም በኢትዮጵያ ወገን ስለሚጠበቀው ሁኔታ ከስምምነት መደረስ እንደሚገባም ልዩ መልዕክተኛው አስረድተዋል።</p>

<p>ጠቅላይ ሚኒስትር መለስም ስምምነቱን በተመለከተ በኢትዮጵያ መንግሥት በኩል የተቋቋመው ኮሚቴ አጥንቶ ምላሽ እንደሚሰጥ አስታውቀዋል። ከዚህ ጋር የሰላም አስከባሪው ኃይል በጊዜያዊ የደህንነት ቀጠና ውስጥ በሚያቋርጠው የአየርና የምድር መተላለፊያዎች አስፈላጊነት ላይ ጠቅላይ ሚኒስትሩና ልዩ መልዕክተኛው መወያየታቸውን ቃል አቀባዩ ገልጿል።</p>

<p>ልዩ መልዕክተኛው ባለፈው ሰኔ ወር በተደረሰው የተኩስ አቁም ስምምነት መሠረት የተባበሩት መንግሥታት የኢትዮጵያና ኤርትራ የመከላከያ ባለሥልጣናት የሚገናኙበት መድረክ የመጀመሪያ ስብሰባ ከሣምንት በኋላ ለማድረግ ዕቅድ አለ ብለዋል። በሁለቱ ወገኖች የተኩስ አቁም ስምምነቱ እስካሁን መከበሩ የመንግሥታቱ ድርጅት ዋና ፀሐፊ ልዩ መልዕክተኛ በአድናቆት እንደሚያዩት መናገራቸውንም ቃል አቀባዩ ገልጿል።</p>

<p>ይህ በእንዲህ እንዳለ በኤርትራ ግዛት ውስጥ የሚሰፍረው የሰላም አስከባሪ ኃይል በታቀደው ጊዜ ተልዕኮውን እንዲያሳካ በኢትዮጵያ መንግሥት በኩል አስፈላጊው ትብብር እንደሚደረግ የውጭ ጉዳይ ሚኒስትር ስዩም መስፍን በድጋሚ አረጋግጠዋል።</p>

<p>የውጭ ጉዳይ ሚኒስትሩ የተባበሩት መንግሥታት ድርጅት ዋና ፀሐፊ የኢትዮጵያና የኤርትራ የሰላም ተልዕኮ ልዩ መልዕክተኛ ሌጉዋላ ጆሴፍን ትናንት በጽ/በታቸው ተቀብለው ባነጋገሩበት ወቅት እንዳስታወቁት ለሰላም ሲባል ለሚደረገው ማንኛውም ጥረት በኢትዮጵያ በኩል ቀደም ሲል ይደረግ የነበረው ዓይነት ትብብርና የስራ ግንኙነት አሁንም ይቀጥላል።</p>

<p>ካሁን በፊት ልዩ መልዕክተኛውን ተክተው ይሰሩ ከነበሩት ከልዩ መልዕክተኛው ረዳት ጋር መልካም የስራ ግንኙነት ሲደረግ መቆየቱን የጠቀሱት አቶ ስዩም ከሁሉም በላይ ደግሞ በመንግሥታቱ ድርጅት ከኢትዮጵያና ኤርትራ የሰላም መልዕክተኛ ቡድን ጋር በመግባባት መንፈስ ስራው እየተከናወነ መሆኑንም አስታውቀዋል።</p>

<p>ልዩ መልዕክተኛው በበኩላቸው ባለፈው ሰኔ ወር በሁለቱ አገሮች መካከል የተፈረመው የግጭት ማስወገጃ ስምምነት ጠቃሚ ሆኖ እንዳገኙትና አሁን ለተደረሰበት ደረጃም መሰረት እንደጣለ መግለፃቸውን አንድ የውጭ ጉዳይ ሚኒስቴር ቃል አቀባይ ገልጿል።</p>

<p>በኢትዮጵያ በኩል የተገኘው ይህ ዓይነቱ በጎ ትብብር ሰላም አስከባሪው ኃይል ሙሉ በሙሉ በታቀደው ጊዜ ውስጥ በቦታው እንዲሰር የሚረዳና ለሚደረገውም ቀጣይ የሰላም ድርድር መሰረት የጣለ መሆኑን ሌጉዋላ ጆሴፍ ጠቁመዋል።</p>

<p>የሰላም አስከባሪው ኃይል እስከ መጭው ጥር ወር መጨረሻ ድረስ ተጠቃሎ በተመደበለት ቦታ እንደሚሰፍርም ልዩ መልዕክተኛው አረጋግጠዋል። ልዩ መልዕክተኛው እንደገለፁት በመንግሥታቱ ድርጅት የኢትዮጵያና ኤርትራ የሰላም መልዕክተኛ ቡድን የመጀመሪያ ስብሰባውን ከአምስት ቀናት በኋላ ኢትዮጵያ ውስጥ ያካሄዳል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ህዳር 6 ቀን 1993</a></p>

</body>
</html>	
