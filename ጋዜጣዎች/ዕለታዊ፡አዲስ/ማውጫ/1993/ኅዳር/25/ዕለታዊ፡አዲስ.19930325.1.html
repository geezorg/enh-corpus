<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ልማት ፎረም ትናንት በአዲስ አበባ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአፍሪካ ልማት ፎረም ትናንት በአዲስ አበባ ተጀመረ</h1>


<p>ኤድስን ለመከላከል በሚደረገው እንቅስቃሴ አፍሪካ ልትወስደው ስለሚገባው እርምጃ የሚያወያይ የአፍሪካ ልማት ፎረም ትናንት በአፍሪካ ኢኮኖሚ ኮሚሽን የስብሰባ ማዕከል ተጀምሯል።</p>

<p>በኮሚሽኑ የስብሰባ ማዕከል በሚካሄደው በዚሁ ፎረም ላይ የተባበሩት መንግሥታት ዋና ፀሐፊ ኮፊ አናን፣ የቦትስዋናው ፕሬዝዳንት ፌስቱ ስሞጌ፣ የሩዋንዳው ፓል ካጋሜ፣ የዩጋንዳው ዩዌሪ ሙሲቬኒ፣ የሰኔጋል ጠቅላይ ሚኒስተር ሙስጠፋ ኒያሴ፣ የማላዊ ምክትል ፕሬዝዳንት ጁስቲን ማሌዊዚ የቻዱ ጠቅላይ ሚኒስትር ናጉማ ዮማሱም በፎረሙ ለመካፈል ከትናንት በስቲያ አዲስ አበባ መግባታቸውን ጠቅሷል።</p>

<p>ፎረሙ ትናንት ከሰዓት በኋላ የቀድሞው የደቡብ አፍሪካ ፕሬዝዳንት ኔልሰን ማንዴላ፣ ፕሬዝዳንት ነጋሶ ጊዳዳ፣ አንድ ከኤች አይ ቪ ጋር የሚኖር ወጣትና የአፍሪካ አንድነት ድርጅት ዋና ፀሐፊ ንግግር አድርገዋል።</p>

<p>ይህ ፎረም አምስት ቀናት የሚቆይ ሲሆን ከ1ሺ 500 በላይ የአፍሪካ መሪዎች፣ ፖሊሲ አውጪዎች፣ የሲቪል ድርጅቶችና ወጣቶች እንደሚሳተፉበት ታውቋል። በፎረሙ በትናትናው ውሎ የኢትዮጵያው ፕሬዝዳንት ነጋሶ ጊዳዳ «ከአካባቢ ተጠሪዎች እስከ አህጉር መሪነት ደረጃ ያሉ ግለሰቦችና የተለያዩ የሕብረተሰብ ክፍሎች የኤች አይ ቪ ኤድስ ጥቃትን ለመግታት ወደተጨባጭ ድርጊት እርምጃ መግባት አለባቸው» ብለዋል።</p>

<p>ይህ በእንዲህ እንዳለ እውቅ የአፍሪካ አርቲስቶች የሚካፈሉበት በዓይነቱ ልዩ የሆነ ታላቅ የሙዚቃ ዝግጅት የፊታችን ረቡዕ በሼራተን አዲስ እንደሚካሄድ ታወቀ።</p>

<p>በከፍተኛ ደረጃ በአፍሪካ እየተሰራጨ ያለውን የኤድስ በሽታ ለመከላከል ሁሉም የህብረተሰብ ክፍል የበኩሉን አስተዋፅዖ ማድረግ እንዲችል ታስቦ በሼራተን አዲስና በአፍሪካ የኢኮኖሚ ኮሚሽን ስፖንሠር አድራጊነት በሚቀርበው በዚህ የሙዚቃ ፌስቲቫል ላይ በርካታ የአፍሪካ የሙዚቃ ባለሙያዎች የሚገኙ ሲሆን በቅርቡ አባቱን በኤድስ በሽታ ያጣው ናይጄሪያዊው አቀንቃኝ ፌሚ ኩቲና ሌሎች ታዋቂ አርቲስቶች እንደሚገኙ ለመረዳት ተችሏል።</p>

<p>የተባበሩት መንግሥታት ዋና ፀሐፊ ሚስተር ኮፊ አናንን ጨምሮ የተለያዩ የአፍሪካ አገራት መሪዎች በአህጉሪቱ የልማት እድገት ዙሪያ ለመነጋገር በትላንትናው ዕለት በአፍሪካ ኢኮኖሚ ኮሚሽን የጀመሩት ስብሰባ እስከፊታችን ሐሙስ ድረስ እንደሚቀጥል የተገለፀ ሲሆን ከስብሰባው ማጠቃለያ አንድ ቀን ቀደም ብሎ የሚካሄደው ይኼ የሙዚቃ ፌስቲቫል መሪዎቹ ለኤድስ በሽታ ትኩረት እንዲሰጡ እንደሚያደርጋቸው ተዘግቧል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ህዳር 25 ቀን 1993</a></p>

</body>
</html>	
