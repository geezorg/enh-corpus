<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው የኢትዮጵያና የኤርትራን ስምምነት አስመልክቶ የወጣውን አዋጅ ከረዥም ጊዜ ክርክር በኋላ አፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓርላማው የኢትዮጵያና የኤርትራን ስምምነት አስመልክቶ የወጣውን አዋጅ ከረዥም ጊዜ ክርክር በኋላ አፀደቀ</h2>


<p>የሕዝብ ተወካዮች ምክር ቤት ትናንት ባካሄደው አስቸኳይ ስብሰባ ኢትዮጵያና ኤርትራ የሚያደርጉትን የሰላም ስምምነት አስመልክቶ የወጣውን አዋጅ በሰባት የተቃውሞና በአራት ተዓቅቦ ድምፅ አፀደቀ።</p>

<p>ከጥቂት ቀናት በፊት በሁለቱ አገሮች መካከል የቆየውን ግጭት አስመልክቶ የተዘጋጀው ረቂቅ ስምምነት ምክር ቤቱ ከተወያየበት በኋላ የውሳኔ ሃሳብ እንዲሰጥበት ለምክር ቤቱ የሕግና የውጭ ጉዳይ ቋሚ ኮሚቴዎች ተመርቶ ነበር። በትናትናው ስብሰባ እንደተገለፀው የኢፌዴሪ የሚኒስትሮች ምክር ቤት ባለፈው ሰኔ ወር ባካሄደው ስብሰባ ላይ ባሳለፈው ውሳኔ መሠረት የተፈረመው የግጭት መግቻ ስምምነት ግጭትን በጊዜያዊነት የሚያቆም በብዙ መልኩ በአሸናፊና ተሸናፊ ወገኖች መካከል የተደረሰ ስምምነት እንደሆነ ከይዘቱ ለመረዳት ተችሏል።</p>

<p>የግጭት መግቻ ስምምነቱ ቀጣይና በርካታ ዓቢይ ጉዳዮችን ያካተተ በመሆኑ ከብዙ ውጣ ውረድና አድካሚ ድርድር በኋላ ሁለቱም ወገኖች ይሁንታ የሰጡት የአሁኑ ስምምነት የፊታችን ታህሳስ 4 ቀን በአልጀርስ እንዲፈረም በአአድ የመሪዎች ጉባዔ መሠረት የሰላም ድርድሩን እንዲመሩ ኃላፊነት የተሰጣቸው የአልጄሪያው ፕሬዝዳንት አብዱል አዚዝ ቡተፍሊቃና የሰላም ሂደቱ ተባባሪዎች የሆኑ ሦስተኛ ወገኖች ለጠቅላይ ሚኒስትር መለስ ዜናዊ ይፋ ጥያቄ ማቅረባቸው ተመልክቷል።</p>

<p>ይህ ጉዳይ ቀደም ሲልም ምክር ቤቱ ውሳኔ ያሳለፈበትና የሀገር ሉዓላዊነትን የሚመለከት እንድመሆኑ የጉዳዩን ክብደት ከምግት በማስገባት ፓርላማው እንዲመለከተውና እንዲያፀድቀው ለውሳኔ መቅረቡ ተገልጿል። የውሳኔ ሃሳብ ለማዘጋጀት እንዲቻልም ከስምምነቱ ይዘት ጋር ግንኙነት ያላቸውን አካላት በመጋበዝ ባለፈው ህዳር 27 ቀን በጉዳዩ ዙሪያ ሰፊ ውይይት መካሄዱ የተገለፀ ሲሆን በውይይቱ ላይ ከተሳተፉት የውጭ ጉዳይ ሚኒስትር ስዩም መስፍን፣ በጄኔቭ የኢትዮጵያ አምባሳደር ፍስሀ ይመርና የውጭ ጉዳይ ሚኒስቴር የሕግ ዳይሬክቶሬት ዋና ዳይሬክተር አቶ ሰይፈ ሥላሴ ለማ እንደሚገኙበት በአስረጅነት ተዘርዝሯል።</p>

<p>በውጭና በህግ ጉዳይ ቋሚ ኮሚቴዎቹ ከቀረበው የውሳኔ ሃሳብ ለመረዳት እንደተቻለው በስምምነቱ የተካተቱት ርዕሰ ጉዳዮች ዘላቂ የተኩስ አቁም፣ የዜጐችና የጦር ምርኮኞች ሁኔታ የግጭት መነሻ ምክንያት ለማጣራት የድንበር መካለልና የካሣ ጉዳዮች ናቸው። «እነዚህን ጉዳዮች ያካተተ ይህ ስምምነት ዘላቂ ሰላም ለማምጣት የሚያስችሉ መሠረታዊ ጉዳዮችን የያዘ መሆኑን ተገንዝበናል» ያሉት ኮሚቴዎቹ በእያንዳንዱ ጉዳይ ላይ የተደረሰው ስምምነት ለኢትዮጵያ ያለውን ጠቀሜታ በስፋት አብራርተዋል። ጠቅላይ ሚኒስትር መለስ ዜናዊ በበኩላቸው የአሁኑ ድርድር የመጀመሪያው ምዕራፍ መሆኑን በመጥቀስ ዓለም አቀፍ የወደብ አጠቃቀምን፣ የወታደር ቅነሳን የመሳሰሉና በአሁኑ ስምምነት ያልተካተቱ ሌሎች ጉዳዮች በሁለተኛውና በሦስተኛው የድርድር ምዕራፍ እንደሚታዩ ገልፀዋል።</p>

<p>እንደጠቅላይ ሚኒስትሩ የአሁኑ ሥምምነት ከተፈረመ በኋላ ጉዳዩ የሚታየው በዓለም አቀፍ ፍርድ ቤት (እንተርናቲኦናል ጮኡርት ኦፍ ጁስቲቸ) ሳይሆን በግልግል ፍርድ ቤት ነው። ይህ የሆነውም የዓለም አቀፉ ፍርድ ቤት ከሚያስተናግዷቸው በርካታ ጉዳዮች አንፃር የሚሰጠው ውሳኔ ረጅም ዓመታትን ስለሚወስድ ጉዳዩ አሁን ባለበት ሁኔታ ያለውሳኔ ለረዥም ዓመታት እንዳይጓተት ታስቦ ነው። አሁን ለሚደረገው የድንበር ማካላል መነሻ የሚሆኑት ዓለም አቀፍ ሕጎችና የቅኝ ግዛት መስመሮች መሆናቸውን ያመለከቱት ጠቅላይ ሚኒስትሩ ቢበዛ በሦስት ዓመታት ውሳኔ ይሰጣል የተባለውና ጉዳዩን ለማየት የሚቋቋመው የግልግል ፍርድ ቤት የሚሰጠው ብይን ይግባኝ እንደማይባልበት እንዲሁም ችሎቱ ሁለት በኢትዮጵያ፣ ሁለት በኤርትራ የተመረጡና አንድ በተመድ የሚሰየም አምስት ዳኞች እንደሚኖሩት አስረድተዋል።</p>

<p>ጠቅላይ ሚኒስትሩ ማብራሪያ ከሰጡ በኋላ ነበር ኢዴፓ (ኢትዮጵያ ዴሞክራሲያዊ ፓርቲ) በጹሑፍ አቋሙን የገለፀውና ከምክር ቤቱ አባላት በርካታ ጥያቄዎች የተሰነዘሩት፤ «የዛሬዋ ዕለት ለዚህ ፓርላማ በጣም ወሳኝ ቀን ናት» በማለት ንግግራቸው የጀመሩት የኢዴፓው ተወካይ አቶ ሰይፉ ሰብስቤ «የሀገርን ጥቅም የሚያስጠብቅና ዘላቂ ሰላም ለማምጣት የሚያስችል ውሳኔ በማሳለፍ እውነተኛ የሕዝብ እንደራሴነትን ማስመስከር፣ ከታሪክና ከትውልድ ተወቃሽነትና ተከሳሽነት መዳን፣ ወይም ከአገር ጥቅም ይልቅ የድርጅትን ፍላጎት በማስቀደም፣ የሕዝብን ጥያቄ ወደጎን በማለት የአገርን ጥቅም የማያስጠብቅ፣ ዘላቂ ሰላም የማያመጣና አድሮ የሚፈነዳ ውሳኔ በማሳለፍ የታሪክና የትውልድ ተወቃሽና ተከሳሽ መሆን ለዚህ ጉባዔ አባላት የቀረበ አማራጭ ነው» ብለዋል። አቶ ሰይፉ አክለውም «ከእኛ በፊት የነበሩት የሽግግር ዘመኑንና ከ1988 እስከ 1992 ዓ.ም ሥልጣን ላይ የነበሩት የፓርላማ አባላት የኢትዮ ኤርትራን ጉዳይ በሚመለከት ለዘላለም ሲወቀሱበት የሚኖሩትን ስህተት ፈፅመው አልፈዋል» በማለት ተናግረዋል።</p>

<p>«በቀድሞው ፓርላማ በፓርቲዎች ውክልና የተሰየሙ አባላት በፖለቲካ ፓርቲዎች ፍላጎት አንድን አገር ሁለት እንድትሆን አደረጉ» ያሉት የኢዴፓው ተወካይ «በሕዝብ ተመረጠ የተባለውም ሁለተኛ ፓርላማ ደግሞ ያንኑ ተቀብሎ ከመቀጠል በስተቀር ሀገሮቹ እንደሀገር በድንበር የተካለሉ፣ በሕግ የተጠለሉ እንደሆኑ ሳያደርግ በመቅረቱ እስካሁን በውል ተለይቶ ላልተገለፀ ጦርነት ተዳረግን» ብለዋል። በጦርነቱም በሺህዎች የሚቆጠሩ ወገኖች በአልደፈር ባይነት ግብግብ ገጥመው ጠላትን በማንበርከክ ሀገራቸውን በአሸናፊነት ድል አቀዳጅተው በክብር እንዳለፉ የተናገሩት አቶ ሰይፉ «በመስዋዕትነት ከተጨበጠው ድል በህውላ የሚደረግ ድርድርም ሆነ የሰላም ስምምነት የተከፈለውን መስዋዕትነት የሚያረግብ፣ የጀግኖቹን ውሎ ዋጋ የሚያሳጣና የተደረገውን ጦርነት ትርጉም የለሽ የሚያደርግ መሆን የለበትም» ብለዋል። አቶ ሰይፉ በተለይ በአሁኑ የሰላም ስምምነት አፄ ምኒልክ በ1900፣ በ1902 እና በ1908 ከጣሊያን ጋር ያደረጓቸው ውሎች ለድንበር መካለሉ መነሻነት በኢትዮጵያ መንግሥት በኩል ተቀባይነት ማግኘታቸው ማንን ለመጥቀም ታስቦ እንደሆነ ግራ የሚያጋባ መሆኑን በመጥቀስ እነዚህ ውሎች ተመጣጣኝ አቅም ባልነበራቸው ሀገሮች መካከል በተፅዕኖ የተፈረሙ በመሆናቸው ሕጋዊ ተቀባይነት እንደሌላቸው ተቀባይነት ቢኖራቸው እንኳ በ1928 ጣሊያን ኢትዮጵያን በወረራ ስትይዝ እንደተጣሱና ጣሊያን ተሸንፎ ከወጣ በኋላ ስምምነቶቹን የሚያድስ ውል ባለመፈፀሙ ለዛሬ ድርድር መነሻነት ፈፅሞ ሊጠቀሱ እንደማይችሉ ተናግረዋል።</p>

<p>«ሌላው አደናጋሪ ጉዳይ የካይሮው ስምምነት ከዚህ ጋር አብሮ መነሳቱ ነው» ያሉት አቶ ሰይፉ «የካይሮውን ስምምነት እንቀበል እና ኢትዮጵያ የኤርትራ ቅኝ ገዥ ነበረች ብለን እንመን ከተባለ በስምምነቱ መሠረት የቅኝ ተገዥዋ ኤርትራ ወሰን ሊሆን የሚችለው ከኢትዮጵያ ነፃ ስትወጣ የነበራት ወሰን በመሆኑ በዚያን ጊዜ የአሰብ ራስ ገዝ አስተዳደር የነበረው አካባቢ ለኤርትራ የሚሆንበት ሕጋዊ መሥፈርት የለም» ብለዋል። ተወካዩ «ክቡራን እንደራሴዎች ይህን እንድናፀድቀው የቀረበልንን ስምምነት ሃሳብ የያዘ ሰነድ ስናገላብት ለአንዳፍታ አዕምሮአችንን ወደ ሰኔ 1990 ዓ.ም እንመልሰውና በወቅቱ የሆነውን እናስታውስ፣ የአይደር ትምህርት ቤት ህፃናት በቦን ተደብድበው አካላቸው ተቆራርጦ ሲሰቃዩ ወላጆች ዋይ ዋይ ሲሉ በቴሌቪዥን እየተመለከተ እንባውን ያላፈሰሰ ዜጋ ከመሀከላችን ይኖር ይሆን? ያኔ በአዕምሮአችን ማህደር የተቀመጠው ኢ-ሰብዓዊ የሻዕቢያ ድርጊት በየጊዜው በዓይነ ሕሊናችን እየተመላለሰ በቁጭት እንዳንበግን ሊያደርገን የሚችል ጉዳይ ይህ ሰነድ ይዟልን?» ሲሉ ቤቱን ጠይቀዋል።</p>

<p>ስለሆነም ስምምነቱ ለተበዳይ ካሣ አስገኝቶ ዳግም በኃይል ፍላጎትን ለማስፈፀም እንዳይኖር የሚያስችል ዋስትና ሰጥቶና ያለፉ ስህተቶችን ሁሉ አርሞ የሚከናወን እንዲሆን እንዲሁም የወደብ ባለቤትነት የሚረጋገጥበት፣ ኤርትራ የፀረ ኢትዮጵያ ኃይሎች መናኸሪያ መነሻና መገስገሻ የማትሆንበት፣ የጦር ምርኮኞችና እስረኞች ልውውጥንና የካሣ ክፍያን የሚመለከትና ሻዕቢያ በጦር ወንጀለኝነት የሚጠየቅበትን ነጥቦች የሚያካትት መሆን እንዳለበት አቶ ሰይፉ አሳስበዋል። «ምናልባት በታሪካችን የመጀመሪያም ሆነ የመጨረሻም ሊሆን የሚችለውን ይህን ወሳኝ ጉዳይ ከመወሰናችን በፊትን ትናንትን መለስ ብለን ነገንም አሸጋግረን ማየት አለብን» ያሉት የኢዴፓው ተወካይ «ስምምነቱ የሕዝብ ጥያቄ እስካልመለሰ ድረስ ተቀባይነት አግኝቶ እንዳይፈረም ምክር ቤቱ ውሳኔ ይሰጥ ዘንድ ለዚህ አገር አንድነት ነፃነትና ክብር ከትናትን እስከ ዛሬ መስዋዕትነት በከፈሉ ክብር ሰማዕታት ስም እንጠይቃለን» ብለዋል። አቶ ሰይፉ «የዚህ ምክር ቤት ውሳኔ ከዚህ በተቃራኒ ከሆነ ግን በእኛ ተወካዮችና በኢዴፓ ስም ለታሪክና ለትውልድ እንዲመዘገብልን እንጠይቃለን» በማለት አቋማቸውን አሰምተዋል።</p>

<p>ዶክተር በየነ ጴጥሮስ ደግሞ «ስምምነቱ በፓርላማው ከመፅደቁ በፊት የሚኒስትሮች ምክር ቤትና ገዥው ፓርቲ ኢህአዴግ እንደተቀበሉት በመግለፅ የወሰዱት እርምጃ የምክር ቤቱን የበላይነት የጣሰና ህገ መንግስቱን የሚፃረር ነው» ብለዋል። «የሚኒስትሮች ምክር ቤት ሥልጣን የሚመነጨው ከዚህ ፓርላማ ሆኖ ሳለ ገና ባልተፈረመ ሰነድ ላይ ሕዝብ እንዲያምንበት ማባባሉ ስህተት አይደለም ወይ? ሰሞኑን ለኢትዮጵያ ሕዝብ፣ ለመከላከያ ሠራዊቱ በመገናኛ ብዙሃን ሲገለፅ ከከረመ በኋላ ዛሬ ይህ ምክር ቤት ተነጋግሮበት ቢጥለውስ?» በማለት የጠየቁት ዶክተር በየነ «ማናቸውም ጉዳይ የዚህን ምክር ቤት የበላይነት አክብሮ መሄድ እንዳለበት እናስገነዝባለን» ብለዋል። እንዲሁም ሰነዱ የአሰብ ወደብንና የባህር ባለቤትን ጉዳይ ባለማከተቱ የኢትዮጵያን ብሔራዊ ጥቅም በማስጠበቁ ረገድ ጎዶሎ እንደሆነ ዶክተር በየነ አመልክተዋል። «አሁንስ የተመረጠው ይግባኝ የሌለው ዳኝነት ለኢትዮጵያ የማይስማማ ውሳኔ ካሳለፈ ምን ሊደረግ ነው?» ያሉት ዶክተር በየነ «በተለይ ከፍተኛ ይሆናል ተብሎ የሚገመተውን የካሣ ጉዳይ ኢትዮጵያ እንድትከፍል ቢወሰንባት ካለን አቅም አኳያ እንዴት መክፈል እንችላለን» ሲሉም ጠይቀዋል።</p>

<p>«ከቀናት በፊት የስምምነት ሪፖርቱ ሲቀርብ ሃሳቤን ለማሰማት ሞክሬ ነበር» በማለት ጥያቄያቸውን የጀመሩት የመዐሕዱ ተወካይ ሻሌቃ አድማሴ መላኩ ናቸው። «ግጭቱ በሰላማዊ መንገድ እንዲፈታ አቋማችን ነው» ያሉት ሻለቃ አድማሴ ይሁንና የአሰብ ወደብ ጉዳይ አለመካተቱንና በሰነዱ ላይ ለድንበር ማካለሉ መነሻ ይ ሆናሉ የተባሉት በአፄ ምኒልክ የተፈረሙ ውሎችንና የካይሮውን ስምምነት መንፈስ እንደማይቀበሉት አስታውቀዋል።</p>

<p>አቶ በድሩ አደም ደግሞ «ባለፈው ዓመት በፓርላማ ስብሰባ ባሳለፍነው ውሳኔ አቶ ኢሳያስና የጦር መሪዎቻቸው በጦር ወንጀለኝነት መጠየቅ አለባቸው ብለን ያሳለፍነው ውሳኔ ለምን በአሁኑ ድርድር አልተካተተም?» ነበር ያሉት።</p>

<p>ለተነሱት ጥያቄዎች ምላሽ የሰጡት ጠቅላይ ሚኒስትር መለስ ዜናዊ «የኢዴፓ ተወካይ የገለፁት አቋማቸውን ነው። በተለይ የአይደር ጭፍጨፋን አስመልክተው ያሳዩትን ሕዝባቂ ቁጭትና አምርረው መናገራቸውን አደንቃለሁ። ይሁንና ይህን ጨምሮ በሌላ አካል የቀረቡ አቋሞችንና የቀረበውን ስምምነት መዝኖ ውሳኔ የሚሰጠው ምክር ቤቱ ስለሆነ በዚህ ጉዳይ ላይ መከራከር አልፈልግም» ብለዋል።</p>

<p>ዶክተር በየነ ስምምነቱ ሳይፈረም የሚኒስትሮች ምክር ቤት እንደተቀበለው መግለፁ አግባብ ነው? በማለት ላነሱት ጥያቄ አቶ መለስ «ኢህአዴግ ድርጅታዊ እንጂ መንግሥታዊ አቋም አልወሰደም። ሊወስድም አይችልም። ኢህአዴግ እንደድርጅት ከሰማይ በታች ባለ ማናቸውም ጉዳይ ላይ አቋም ሊወስድ ይችላል» ሲሉ ተናግረዋል።</p>

<p>የአሰብ ወደብን በተመለከተም ጠቅላይ ሚኒስትሩ እንዳሉት በኃይል እንያዝ ማለቱ ተገቢ አይደለም። «ይሁንና ዓለም አቀፍ ዋስትና ያለው አጠቃቀም ከመርህ አንፃር ስህተት ነው ብለን አናይም» ያሉት አቶ መለስ «ይህንን አሁን በድርድሩ ለማካተት ያልፈለግነው ከኤርትራ መንግሥት ባህርይ በመነሳት ነው» ብለዋል። ጠቅላይ ሚኒስትሩ በጉዳዩ ላይ በስፋት ውይይት እንደተደረገበት ጠቅሰው በኤርትራ ዴሞክራሲያዊ ሥርዓት የሚከተል አስተዳደር ሳይኖር ወደቡን መጠቀሙ ጉዳቱ እንደሚያመዝን ከክፍያም አንፃር በይበልጥ የኤርትራን መንግሥት እንደሚጠቅም ስለታመነበት በሰነዱ አለመካተቱን ተናግረዋል።</p>

<p>ዳኝነት አስመልክቶ ይግባኝ የሌለው ዳኝነት የተመረጠው ጉዳዩ አሁን ባለበት ሁኔታ ለረዥም ዓመታት እንዳይጓተት መሆኑን የገለፁት አቶ መለስ «የሚመረጡት ዳኞች ቅንነት ያላቸውና በሙያቸው ዓለም አቀፋዊ ዕውቅናን ያተረፉ እንዲሁም በገንዘብና በሌላ ማባበያ የማይጠመዘዙ ስለምሆኑ ከኛ የሚጠበቀው ድርድሩ የኢትዮጵያን ጥቅም ባስከበረ መልኩ እንዲከናወን ጥረት ማድረግ ነው» ብለዋል። ምናልባት የካሣ ጉዳይ እንድንከፍል ቢወሰንብንም አንድ ሀገር መከፈል ከሚችለው በላይ ይክፈል የሚል ሕግ እንደሌለና አከፋፈሉም በአነስተኛ መጠን ረዥም ጊዜ የሚወስድ እንደሆነም አብራርተዋል።</p>

<p>የጦር ወንጀለኝነትን በተመለከተ ለተነሳው ጥያቄ ጠቅላይ ሚኒስትሩ «እንደአቋም የኤርትራ መሪዎች የጦር ወንጀለኛ መሆናቸውን አሁንም የምናምንበት ነው። በጦርነት ያልማረክነውን መሪ ግን በጦር ወንጀለኝነት እንዲጠየቅ በድርድር ይካተት ማለት አይቻልም። እስካሁን ሳይማረክ በጦር ወንጀለኝነት የቀረበ መሪ አላውቅም» ያሉት ጠ/ሚኒስትሩ «ይህ አባባሌ ግን የኤርትራ መሪዎች የጦር ወንጀለኞች አይደሉም ማለት አይደለም» ብለዋል። «እጃቸውን ይዞ ለፍርድ ማቅረብ የሚችል ኃይል እስከሌለ ድረስ ግን የድርድር ጉዳይ ሆኖ አይታየንም» ሲሉም አክለዋል።</p>

<p>የውጭ ጉዳይ ሚኒስቴር የሕግ ዳይሬክቶሬት ዋና ዳይሬክተር አቶ ሰይፈሥላሴ ለማ በበኩላቸው «በሥልጣናቸው ያሉትን በጦር ወንጀለኝነት ለፍርድ ማቅረብ ቢቻል ሳዳም ሁሴን ይቀርቡ ነበር» በማለት የጠቅላይ ሚኒስትሩን ሃሣብ በመጋራት አዳብረውታል። የዳኝነቱን ጉዳይ በተወሰነ መልኩ ምላሽ እንዲሰጡበት የተሰማቸው አቶ መለስ «የገለፅኩት ከሕግ ባለሙያዎች የሰማሁትን ነው። በስማ በለው ከሚሆን እነሱው አስተያየት ቢሰጡበት ይሻላል» በማለት ሃሳባቸውን ቋጭተዋል።</p>

<p>በተሰጣቸው ዕድል መሠረት የውጭ ጉዳይ ሚኒስትር ስዩም መስፍንን ጨምሮ አምባሳደር ፍስሀ እና አቶ ሰይፈሥላሴ በተለይ የግልግል ዳኝነቱን ለድንበር ማካለሉ መነሻ ሆነው በስምምነቱ የሰፈሩ ውሎችንና የጦር ወንጀለኝነትን በተመለከተ ለተነሱ ጥያቄዎች በስፋት መልስ ሰጥተዋል።</p>

<p>ፓርላማው ከቀኑ 9 ሰዓት እስከ 11 ሰዓት ተኩል ድረስ ሰፊ ውይይትና ክርክር ካካሄደ በኋላ በቋሚ ኮሚቴዎች የቀረበውን የውሳኔ ሃሳብ በሰባት ተቃውሞና በአራት ተዓቅቦ ድምፅ በማፅደቅ የቀትር በኋላ ውሎውን አጠናቋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ህዳር 30 ቀን 1993</a></p>

</body>
</html>	
