<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወሲብ ጥቃት የ1 ዓመት ህፃንና የ12 ዓመት ታዳጊ ሕይወታቸው አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወሲብ ጥቃት የ1 ዓመት ህፃንና የ12 ዓመት ታዳጊ ሕይወታቸው አለፈ</h1>


<p>በኦሮሚያ ክልል በአቃቂ ክፍለ ከተማ በተፈፀመባቸው የወሲብ ጥቃት የ1 ዓመት ህፃንና የ12 ዓመት ታዳጊ ሕይወታቸው ማለፉን የኢትዮጵያ የሕግ ባለሙያ ሴቶች ማህበር አስታወቀ።</p>

<p>ማህበሩ ትናንት እንዳወጣው መግለጫ በአንድ ዓመቷ ህፃን ላይ የወሲብ ጥቃት ፈፀመ የተባለው በአቃቂ ክፍለ ከተማ ካራሚሊ ገንደ ደመል ጨፌ አነኒ ቀበሌ ገበሬ ማኅበር ነዋሪ ይ እሆነ የ13 ዓመት ታዳጊ ወጣት ነው።</p>

<p>እንደማህበሩ መግለጫ የአንድ ዓመቷ ህፃን ሕይወቷ ሊያልፍ የቻለው ወላጆቿ ጠብቅልን ብለውት የሄዱት ታዳጊ ወጣት አፏን አፍኖ በግብረ ሥጋ ሊገናኛት ሲታገላት ነው። ይህ በእንዲህ እንዳለ በተመሳሳይ ክልል ከዓለም ጤና ከተማ ወደገጠር ገባ ብሎ በሚገኝ መንደር ከቤተሰቧ ጋር የነበረች የ12 ዓመት ታዳጊን ዓለሙ ድንቁ የተባለ የ25 ዓመት ወጣት ወደአዲስ አበባ ከተማ አታሎ በማምጣት በፈፀመባት ተደጋጋሚ የወሲብ ጥቃት ሕይወቷ ሊያልፍ መቻሉን ማህበሩ ባወጣው መግለጫ ገልጿል።</p>

<p>እንደማህበሩ መግለጫ ለትዳር ታጭታ ዕድሜዋ ከፍ እስኪል ድረስ ትጠበቅ የነበረችውን ወጣት ድርጊቱን ፈፀመ የተባለው ግለሰብ ወደአዲስ አበባ ሊያመጣች የቻለው «ሻይ ልጋብዛት» በሚል እናቷን አስፈቅዶ ነው። ግለሰቡ በወረዳ 26 አቃቂ ገበሬ ማህበር በሚገኙ ዘመዶቹ ቤት ታዳጊዋን ወጣት አስቀምጦ በመጠጥ እየታገዘ በተደጋጋሚ በፈፀመባት የወሲብ ጥቃት ደሟ ከመጠን በላይ በመፍሰሱና ድርጊቱንም ባለማቋረጡ ህዳር 5 ቀን 1993 ዓ.ም ሕይወቷ ሊያልፍ መቻሉን ማህበሩ አመልክቷል።</p>

<p>ድርጊቱን ፈፅመዋል የተባሉት የ13 ዓመቱ ታዳጊና የ25 ዓመቱ ግለሰብ በፖሊስ ቁጥጥር ስር ውለው ጉዳያቸው በመጣራት ላይ እንደሚገኝ ማህበሩ አስታውቋል። ማህበሩ ባወጣው መግለጫ በአንድ ዓመቷ ህፃን ላይ ድርጊቱን ፈፀመ ያለውን የ13 ዓመት ታዳጊ ወጣት ም ቢገለፅም በፕሬስ ሥነ ምግባር ሊደረግለት ከሚደረግለት ጥበቃ አንፃር እንዲሁም ገና በመጣራት ላይ ያለ ሂደት በመሆኑ ስሙ ይፋ ከማድረግ ዝግጅት ክፍሉ መቆጠቡን መርጧል።</p>

<p>የማህበሩ የክልል ቢሮዎች አስተባባሪ የሆኑት ወይዘሮ ማጀታ ተርፋ ስለጉዳዩ በሰጡት አስተያየት በታዳጊ ወጣቱ ላይ ራሱንም ሆነ ህብረተሰቡን የሚያስተምር የማረሚያ ቅጣት እንዲጣል እንጂ ከሕግ ውጭ ወህኒ ይውረድ የሚል ሃሳብ እንደሌላቸው አስረድተዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ህዳር 20 ቀን 1993</a></p>

</body>
</html>	
