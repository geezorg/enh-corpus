<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሱዳን የኢትዮጵያ ኤምባሲ ኢትዮጵያውያን በኤርትራ እስር ቤቶች አሁንም እየተሰቃዩ ነው አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሱዳን የኢትዮጵያ ኤምባሲ ኢትዮጵያውያን በኤርትራ እስር ቤቶች አሁንም እየተሰቃዩ ነው አለ</h2>


<p>የሻዕቢያ መንግሥት ከምፅዋ ከዛላምበሳና አካባቢው ያፈሣቸውን በሺዎች የሚቆጠሩ ኢትዮጵያውያንን በተለያዩ እስር ቤቶች እንደሚያሰቃያቸውና ተቃውሞ የሚያሰሙትን በመረሸን ላይ መሆኑን በሱዳን የኢትዮጵያ ኤምባሲ አጋለጠ።</p>

<p>ከአፍዓበት እስር ቤት አምልጦ ፓርት ሱዳን የገባውን የ32 ዓመቱ ጀማል ያህልያ አብደላን ጠቅሶ ኤምባሲው ዛሬ እንዳስታወቀው ኢትዮጵያውያን ምግብ ውኃና ሕክምና እጥረት ባለባቸው ሻዕብ፣ ዊዓ፣ አፍዓበትና ከረን እስር ቤቶች ታጉረው በአስቸጋሪ የአየር ፀባይ ፍዳቸውን እያዩ ይገኛሉ።</p>

<p>መቀሌ የተወለደውና በ1988 ዓ.ም ወደኤርትራ መሔዱን የሚናገረው ጀማል ያህያ እንዳመለከተው ባለፈው ዓመት ሰኔ 6 ቀን ከምፅዋ ከተማ የተያዙ አንድ ሺህ ያህል ኢትዮጵያውያን ወደሻዕብ እስር ቤት ሲወሰዱ ከምፅዋ አካባቢ የታፈሱት ደግሞ ዊዓ እስር ቤት ታጉረዋል።</p>

<p>በእስር ቤቱም «ገንዘብ ያለው ሊገዛ ይችላል!» በሚል ፌዝ የፓስታ፣ መኮሮኒ፣ ወተትና ስኳር ሱቅ መከፈቱን አስመልክቶ ይህን ሽፋን ሻዕቢያ የዓለም አቀፍ ቀይ መስቀል ኮሚቴ ተወካዮች ሲመጡ ለማደናገር የሚጠቀምበት ስልት ነው ሲል ገልጿል።</p>

<p>ሻዕብ የነበሩት እስረኞች ሐምሌ 7 ቀን 1992 ዓ.ም ዊዓ ከነበሩ እስረኞች ጋር መቀላቀላቸውን ያስረዳው ወጣት ጀማል ሐምሌ 11 ቀን ሻዕብን የጎበኙት የቀይ መስቀል ኮሚቴ ሠራተኞች ዊዓን ሊጎበኙ የእስር ቤት ኃላፊዎች «ለእስረኞቹ ፓስታ፣ መኮሮኒ፣ ወተትና ስኳር እየተሰጠ ነው» ማለታቸውን አመልክቷል።</p>

<p>በሁኔታው የተበሳጨውና ደብረቢዘን ገዳም ተወልዶ ያደገ አንድ የ12 ዓመት ወጣት ከኪሱ አውጥቶ «የምንበላው ይህንን የመሰለ ቂጣ ነው» በማለቱ ጎብኚዎቹ እንደሄዱ ሰብዓዊነት በጐደለው ሁኔታ መደብደቡን አመልክቷል። በታዳጊው መደብደብ የተበሳጩ ኢትዮጵያውያን እስረኞች ጩኸት በማሰማታቸው የሳሆ ተወላጅ የሆነ ዑመር የተባለ ጠባቂ ወደሰማይ ትይት በመተኮሱ ሌሎች ጠባቂዎች ሆን ብለው ተኩስ በመክፈት 50 ኢትዮጵያውያንን ለሞትና ለመቁሰል አደጋ እንደዳረጓቸው ጠቁሟል።</p>

<p>ጀማል ያህያ እንዳለው በተኩሱ ሰለሞን፣ ብርሃኔ ሕሉፍ የተባሉና ሌሎች ስማቸውን የማያውቃቸው ሰባት ኢትዮጵያውያን ወዲያውኑ ሞተዋል። ከቆሰሉም በሁለት ማርቼዲስ የጭነት መኪና «ለሕክምና ነው» በሚል ተወስደው አምስት ያህል ብቻ መመለሳቸውንና ሌሎቹ በመሞታቸው ሳይመለሱ እንደቀሩ ገልጿል።</p>

<p>ጀማል ያህላ በተጨማሪ ከዛላንበሳ አካባቢ የተያዙ በርካታ ኢትዮጵያውያንን ስም ዝርዝር በመጥቀስ ከከረን ማጎሪያ ካምፕ አምልቶ የመጣ ተስፋዬ በላይ አፍላይ የተባለ ኢትዮጵያዊ የሰጠውን መረጃ ያቀረበ ሲሆን በእስር ቤቱ የተረሸኑ 16 ኢትዮጵያውያንን ዝርዝር በጹሑፍ አስፍሮ ማመልከቱን ኤምባሲው ጠቅሷል።</p>


<p class="align-center"><a href="/Gazettas/EletawiAddis/info/EletawiAddis.sera.html"> 1993</a></p>

</body>
</html>	
