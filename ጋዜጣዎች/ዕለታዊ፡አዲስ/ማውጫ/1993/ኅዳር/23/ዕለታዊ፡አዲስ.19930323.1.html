<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ የዓቃቤ ሕግ ኃላፊ የገደለ ሞት ተፈረደበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንድ የዓቃቤ ሕግ ኃላፊ የገደለ ሞት ተፈረደበት</h1>


<p>የምሥራቅ ሐረርጌ ዞን ከፍተኛ ፍርድ ቤት ከትናንት በስቲያ በዋለው ችሎት የዓለማያ ወረዳ ዓቃቤ ሕግ ኃላፊን በጭካኔ በገደለው ተከሳሽ ላይ የሞት ቅጣት መበየኑን አስታወቀ።</p>

<p>የፍርድ ቤቱ ፕሬዝዳንት አቶ ረታ ቶሎሣ እንዳስታወቁት በተከሳሹ ግርማ ከበደ ላይ የሞት ቅጣቱ የተበየነው ባለፈው ጥቅምት 21 ቀን የወረዳው ዓቃቤ ሕግ የነበሩትን ወይዘሮ ዙቤራ ቃሲምን በቂም በቀል ተነሳስቶ ጭካኔ በተሞላበት ሁኔታ በዘጠኝ ጥይት ደብድቦ መግደሉ በማስረጃ በመረጋገጡ ነው።</p>

<p>ተከሳሹ ሟቹ ወደሥራ መሄዳቸውን አይቶ አጠገባቸው እንደደረሰ በቆሙበት ከወደቁም በኋላ በጥይት ደጋግሞ መምታቱን በዓቃቤ ሕግና የዓይን ምስክሮች ተረጋግጧል ብለዋል። በአስክሬን ምርመራ የተገኘው የሐኪም ማስረጃም ለፍርድ ቤት መቅረቡንና ተከሳሹም በቂም በቀል ተነሳስቶ ድርጊቱን እንደፈፀመ ማመኑን አቶ ረታ አመልክተዋል። ተከሳሹ የመከላከያ ማስረጃ እንዲያቀርብ ተጠይቆ «የለኝም» በማለቱና ቅጣቱንም የሚያቃልለት ሁኔታ ባለመገኘቱ ከሦስቱ ዳኞች በሁለቱ የድምፅ ብልጫ የሞት ቅጣት እንደተወሰነበር ገልፀዋል።</p>

<p>ቅጣቱ ተፈፃሚ የሚሆነው ለሀገሪቱ ርዕሰ ብሔር ቀርቦ ከፀደቀ በኋላ እንደሚሆን የፍርድ ቤቱ ፕሬዝዳንት ተናግረዋል። ስማቸውን ለመግለፅ ያልፈለጉ አንዳንድ የሐረር ከተማ ነዋሪዎች በሰጡት አስተያየት ሌሎች የነፍስ ግድያ ክሶች ከሦስትና አራት ዓመታት በላይ እየተጓተቱ የአሁኑ በአንድ ወር ጊዜ ውስጥ በፍጥነት በከባድ ውሳኔ እልባት ማግኘቱ የፍርድ ቤቱን አድሎአዊነት ያሳያል ብለዋል።</p>

<p>ፕሬዝዳንቱ ግን አስተያየቱን በማስተባበል ውሳኔው የተፋጠነው ተከሳሹ ድርጊቱን በማመኑ፣ የቀጠሮ ጊዜ ባለማስፈለጉ፣ ምስክሮች ተሟልተው በመቅረባቸውና ወንጀሉ ሕግ ተፈፃሚ እንዳይሆን የማያደርግ ሆኖ በመገኘቱ እንደሆነ ገልፀዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ህዳር 23 ቀን 1993</a></p>

</body>
</html>	
