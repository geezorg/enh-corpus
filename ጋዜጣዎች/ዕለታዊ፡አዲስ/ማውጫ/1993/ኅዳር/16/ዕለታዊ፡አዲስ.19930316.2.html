<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቦሌ የደረሰው ቃጠሎ መንስዔ የመብራት ቆጣሪ አይደለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቦሌ የደረሰው ቃጠሎ መንስዔ የመብራት ቆጣሪ አይደለም</h1>


<p>በወረዳ 17 ቀበሌ 20 ቦሌ ጃፓን ኤምባሲ አካባቢ ከትናንት በስቲያ ምሽት የተነሣው ቃጠሎ መንስዔ የኢትዮጵያ ኤሌትሪክ ኃይል ኮርፖሬሽን ያስገባው የመብራት ቆጣሪ አይደለም ሲሉ አቶ ተስፋዬ መለሰ የኮርፖሬሽኑ የደቡብ ሪጅን ተቆጣጣሪ ኃላፊ አስታወቁ።</p>

<p>በዕለቱ በርካታ የመብራት ቆጣሪዎች የተተከሉ መሆኑን የገለፁት የሪጅኑ ኃላፊ ቆጣሪው እሣት የማስነሳት አደጋ ቢኖረው ከቀን አንስቶ እስከ ምሽቱ ሦስት ሰዓት ድረስ አደጋው ሳይነሳ የሚቆይበት ምክንያት እንዳልነበረ አስረድተዋል። የመብራት ኃይል በቂ የሰው ኃይል አሰማርቶ በከፍተኛ ጥንቃቄ ሥራዎቹን እንደሚያካሂድ አቶ ተስፋዬ አስረድተው እሣቱ የተነሣበት ምክንያት ለጊዜው ባይታወቅም በቡታጋዝ ወይም በትክክል በማይሰራ የኤሌትሪክ መገልገያ ሊሆን ይችላል የሚል ግምት እንዳላቸው ገልፀዋል።</p>

<p>የእሣት አደጋው ትክክለኛ መንስዔ በመጣራት ላይ ቢሆንም በኤሌትሪክ ኃይል ኮርፖሬሽን ሠራተኞች ሸልተኝነት ወይም ከትናንት በስቲያ በተተከለው ቆጣሪ ምክንያት እንዳልሆነ ግን እርግጠኞች ነን ሲሉ አቶ ተስፋዬ ተናግረዋል።</p>

<p>የኢትዮጵያ ኤሌትሪክና መብራት ኃይል ባለሥልጣን ሥራ ከጀመረበት ጊዜ አንስቶ በየቀኑ ቆጣሪዎች እንደሚተከሉና በቆጣሪ ምክንያት የእሣት አደጋ ተፈጥሮ እንደማያውቅ ያስታወሱት ኃላፊው ቆጣሪ ሲተከል ከፍተኛ ጥንቃቄ እንደሚደረግም አስታውቀዋል።</p>

<p>በሌላ በኩል ደግሞ ከትናንት በስቲያ ከምሽቱ 3:00 ሰዓት ላይ በወረዳ 17 ቀበሌ 20 ጃፓን ኤምባሲ የተነሣው እሣት ቃጠሎ ለጊዜው ምክንያቱ አለመታወቁን ከአዲስ አበባ ፖሊስ ኮሚሽን የተገኘው መረጃ አመልክቷል። በአደጋው 19 መኖሪያ ቤቶች ሙሉ በሙሉ መቃጥላቸውን 443 ሺህ 300 ብር የሚገመት ንብረት መውደሙን የጠቀሰው ኮሚሽኑ ለሦስት ሰዓት ተኩል ያህል በተደረገ ርብርብ እሣቱ ከምሽቱ 6 ሰዓት ተኩል ላይ በቁጥጥር መዋሉን አመልክቷል።</p>

<p>ኮሚሽኑ በአደጋው መከላከል ተግባር ላይ ስምንት የእሣት ማጥፊያ መኪናዎች ከ50 አደጋ ተከላካይ አባላት ጋር በመሠማራት 72 ሺህ ሊትር ውሀና አንድ ተጠቅመው አደጋውን ለመከላከል በመቻላቸው 3 ሚሊዮን ብር የሚገመቱ የአካባቢውን መኖሪያ ቤቶችን ከጥፋት ለመታደግ መቻሉን አስታውቋል።</p>

<p>እንደፖሊስ ኮሚሽን መረጃ በቃጠሎው በሰው ላይ የደረሰ የሞትም ሆነ የመቁሰል አደጋ የለም።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ህዳር 16 ቀን 1993</a></p>

</body>
</html>	
