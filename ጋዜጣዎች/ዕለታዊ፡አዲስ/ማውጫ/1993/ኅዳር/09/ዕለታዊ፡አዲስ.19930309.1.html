<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ ወታደሮች በማጓጓዝ በነበረ ባቡር ላይ የፈንጂ አደጋ አደረስኩ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ ወታደሮች በማጓጓዝ በነበረ ባቡር ላይ የፈንጂ አደጋ አደረስኩ አለ</h1>


<p>የኦሮሞ ነፃነት ግንባር (ኦነግ) «ባለፈው ማክሰኞ ከአዲስ አበባ ወደ ድሬዳዋ ወታደሮችን ጭኖ ይጓዝ በነበረ የኢትዮጵያ ባቡር ላይ የፈንጅ አደጋ በማድረስ ከፍተኛ ኪሳራ አስከተልኩ» አለ።</p>

<p>ሁኔታውን አስመልክቶ ድርጅቱ ያወጣውን መግለጫ በመጥቀስ ቪዥ አፍሪክ በመረጃ መረብ ያሰራጨው ዘገባ እንደሚያመልክተው ከድሬዳዋ 230 ኪሎ ሜትር ርቀት ላይ በምትገኘውና «ኮራ» በተባለችው ቦታ በደረሰው የፈንጅ አደጋ የባቡሩ ሞተርና ስድስት ፉርጎዎች ከጥቅም ውጭ ሆነዋል። «የፖለቲካና የኃይል ትግሉ ይቀጥላል» ያለው ኦነግ የኢትዮጵያ መንግሥት ለውታደራዊ ጠቀሜታ የሚገለገልባቸውን የመኪናና የባቡር መንገዶችንና ሌሎች መገናኛዎችን ሁሉየማጥቃቱ እንቅስቃሴ ተጠናክሮ እንደሚቀጥል አስታውቋል። ግንባሩ በማከልም «የኢትዮጵያ መንግሥት ሠራዊቱን ከሰሜኑ የሀገሪቱ ክፍል ወደ ደቡብና ወደምሥራቅ ክፍሎች ማንቀሳቀሱ የኦሮሞ ነፃነት ግንባርን ትግል ለማክሸፍ ያደረገው ከንቱ ሙከራ ነው» ብሏል።</p>

<p>ኦነግ ከዚህም በተጨማሪ ባለፈው ሳምንት የአትክልትና ፍራፍሬ ጭኖ ከድሬዳዋ ወደጅቡቲ በመጓዝ ላይ በነበረ ባቡር ከጅቡቲ ድንበር 150 ኪሎ ሜትር ርቀት ላይ በምትገኘው «ሐዳጋላ» በተባለ ቦታ አቅራቢያ ባደረሰበት አደጋ ባቡሩ ሐዲዱን እንዲስት እንዳደረገው መግለፁን ቪዥ አፍሪክ ጨምሮ ዘግቧል።</p>

<p>ስለጉዳዩ የተጠየቁት የድሬዳዋ ምድብ ባቡር ድርጅት ሥራ አስኪአይጅ አቶ ዳኛቸው አየለ እንደሚሉት ግን የተጠነሰሰው የፈንጅ አደጋ የታሰበውን ያህል ጉዳይ ሳያደርስ ከሽፏል። ማክሰኞ ከምሽቱ 4 ሰዓት ከ35 ደቂቃ ላይ ከድሬዳዋ 183 ኪሎ ሜትርና «ኮራ» ከምትባል ቦታ 3 ኪሎ ሜትር ወጣ ብሎ አደጋው መድረሱ እንደተሰማ በአካባቢው የሚገኙት የመከላከያ ሠራዊትና የፖሊስ አባላት በአስቸኳይ ወደ ሥፍራው በመንቀሳቀስ አደጋውን እንዳከሸፉት የገለፁት ሥራ አስኪያጁ በባቡሩ ላይ የደረሰው መጠነኛ አደጋም የባቡሩን መደበኛ እንቅስቃሴ እንዳላስተጓጎለው ነው የሚናገሩት።</p>

<p>እንደ አቶ ዳኛቸው ገለፃ ባቡሩና ስድስት ፉርጎዎች ከጥቅም ውጭ ሆነዋል የተባለው ፍፁም ውሸት ነው፣ ባቡሩ ትንሽ በባለሙያዎች ከታየ በኋላ ትናንት ቀትር ላይ ድሬዳዋ ገብቷል። አደጋው መድረሱ እንደተሰማ አንድ ሰዓት ባልሞላ ጊዜ የመከላከያ ሠራዊቱ አባላትና ፈጥኖ ደራሽ ፖሊሶች በቦታው ደርሰው ሙከራውን ከማክሸፋቸውም በላይ ድርጊቱን ከፈፀሙት ግለሰቦች መካከል የተወሰኑትን በቁጥጥር እንዳዋሉና ቀሪዎችን ለመያዝ አሰሳውን አጠናክረው እንደቀጠሉ አቶ ዳኛቸው አስታውቀዋል።</p>

<p>ቀሪ ወንጀለኞችን ከማደኑ ጎን ለጎን በተያዙት ግለሰቦች ላይም ምርመራው መቀጠሉን የገለፁት አቶ ዳኛቸው የባቡር መስመሩ እንቅስቃሴ እንደወትሮው በተረጋጋ ሁኔታ እየተካሄደ መሆኑን እንዲሁም በሰው ህይወት በሀዲድ ላይም ሆነ በባቡር ላይ ደረሰ የሚባል ጥፋት እንደሌለ ተናግረዋል።</p>

<p>ከሶስት ቀናት በፊት የኦነግ ምክር ቤት የማስታወቂያና የውጭ ጉዳይ ኃላፊ አቶ ሌንጮ ባቲ ከጀርመን ሬዲዮ ጋር ባደረጉት ቃለ ምልልስ «የሰላም አማራጭ እስከጠፋ ድረስ የትጥቅ ትግሉ ተፋፍሞ ይቀጥላል» ማለታቸው ይታወሳል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ ህዳር 9 ቀን 1993</a></p>

</body>
</html>	
