<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ሸንጎ ለጦር ዝግጅት ጥሪ አቀረበ፤ አዲስ የውጭ ጉዳይ ሚኒስትር ሾመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ ሸንጎ ለጦር ዝግጅት ጥሪ አቀረበ፤ አዲስ የውጭ ጉዳይ ሚኒስትር ሾመ</h2>


<p>ኢትዮጵያ ለሌላ ጦርነት እየተዘጋጀች በመሆኗ ኤርትራ ራሷን ለመከላከል ዝግጅት ማድረግ እንዳለበት የአገሪቱ ብሔራዊ ሸንጎው አስታወቀ። በፕሬስዳንት ኢሳያስ አፈወርቂ ሊቀመንበርነት በአሥመራ የተካሄደው ብሔራዊ ሸንጎ 13ኛ መደበኛ ስብሰባ ኤርትራ የኢትዮጵያን ወረራ የመጨረሻ ዙር «አክሽፋለች» ካለ በኋላ ኤርትራ «ከጠበቀችው በላይ በጣም ከፍተኛ ሰብዓዊና ቁሳቂ ጥፋት» አድርሳባታለች ብሏል።</p>

<p>ሸንጎው በአንፃሩም ለኢትዮ ኤርትራ ድንበር ሰላም መስፈን እንደሚጥር ገልፆ በኢትዮ ኤርትራ ድንበር የተመድ ሰላም አስከባሪዎች ባለፈው ሳምንት ቢሰማሩም የተባበሩት መንግሥታት ድርጅት የፀጥታው ጥበቃው ምክር ቤት ሁለቱ ወገኖች በጠላትነት መፈላለግን ማቆም በተመለከተ ሰኔ 11/1992 ከተፈራረሙት ስምምነት በማለፍ ለሁለት ዓመት ጦርነት ሁለገብ የፖለቲካ መፍትሔ እንዲሹ ጥሪ አቅርቧል።</p>

<p>ሸንጎው ከዚህ በተጨማሪ በሁለት የካቢነ ሚኒስትሮች መካከል የተደረገውን የማዕረግ ሹመት መለዋወጥ አፅድቋል። ሸንጎው ከመስከረም 20-22 ያካሄደውን 13ኛ መደበኛ ጉባዔውን ሲያጠናቅቅ ባወጣው መግለጫ እንደገለፀው የቦታ መለዋወጡ የተፈፀመው በቀድሞው የውጭ ጉዳይ ሚኒስትር በአቶ ኃይሌ ወልደትንሣኤና በቀድሞ የንግድና የኢንዱስትሪ ሚኒስትር በአቶ አሊ ሰይድ አብደላ መካከል ነው።</p>

<p>አዲሱ የውጭ ጉዳይ ሚኒስትር አገሪቱ ከዓረብ አገሮች ጋር ያላትን ግንኙነት በማጠናከር ከፍተኛ ሚና መጫወታቸው ተገልጿል። የኤርትራ ብሔራዊ ምክር ቤት ከዚህም ሌላ በጦርነቱ ምክንያት ተላልፎ የቆየው ጠቅላላ ምርጫ በታህሳስ እንደሚካሄድም አስታውቀዋል። በዚህ ጉዳይ ላይ አሥመራ የሚገኝ አንድ የቢቢሲ ቃል አቀባይ እንደዘገበው በ1983 ኤርትራን ከ30 ዓመት በኋላ ለነፃነት ያበቃው የሻዕቢያ የፖለቲካ አመራር የሕዝብ ድጋፍ እንዳለው አመልክቶ ለውጥ እንዲመጣ ሕዝብ መጠየቁንና ጠቅላላ ምርጫ እንዲካሄድ የተወሰነው ጊዜ አሁንም ቢሆን የዘገየ መሆኑን ጠቁሟል።</p>

<p>ይህ በእንዲህ እንዳለ የኤርትራው ፕሬዝዳንት ኢሳያስ አፈወርቂ ትናንት ካርቱም ገቡ። ፕሬዝዳንቱ በጉዟቸው በሱዳን አጠቃላይ ችግሮች ላይ መፍትሔ ለማምጣት እና የሁለቱን ሀገሮች ዝምድና በተመለከተ ከሱዳን ፕሬዝዳንት ኦማር ሀሰብ አልበሽር ጋር ይወያያሉ። በዚህ ጉዞ ኃይሌ ወ/ትንሳኤን በመተካት የኤርትራ የውጭ ጉዳይ ሚኒስትር ሆነው የተሾሙት አልሰዒድ አብደላ የሕዝባዊ ግንባር ፀሐፊ አቶ አልዓሚን መሀመድ ሰዒድ እና የማዕድንና ኢነርጂ ሚኒስትሩ አቶ ተስፋዬ ገብረሥላሴ ከኢሳያስ አፈወርቂ ጋር አብረው ተጉዘዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መስከረም 25 ቀን 1993</a></p>

</body>
</html>	
