<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አትሌቶቹ ተሸለሙ በኃይሌ ገ/ሥላሴ ስም መንገድ ተሰየመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አትሌቶቹ ተሸለሙ በኃይሌ ገ/ሥላሴ ስም መንገድ ተሰየመ</h1>


<p>በ27ኛው የሲዲኒ ኦሎምፒክ ላይ ተካፍለው አራት ወርቅ አንድ ብርና ሦስት ነሐስ በድምሩ ስምንት ሜዳሊያዎችን ላስመዘገቡ ኢትዮጵያውያን አትሌቶች ሽልማት ተሠጠ።</p>

<p>ለኢትዮጵያ ኦሎምፒክ ልዑካን ቡድን ትናንት ከሰዓት በኋላ በብሔራዊ ቤተመንግሥት በተደረገው ግብዣ የውጤቱ ባለቤት ለሆኑት አትሌቶችና አሠልጣኞቻቸው የገንዘብ ሽልማት ተሰጥቷል። ለሽልማቱ ከአንድ ሚሊዮን ብር በላይ ወጪ የተደረገ ሲሆን ለዋና አሠልጣኞች ለእያንዳንዳቸው 100 ሺህ ብር ስጦታ ተበርክቶላቸዋል። በዚህ የሲዲኒ ሎምፒክ ውድድር ላይ አራት ወርቅ ሜዳሊያዎችን ላጠለቁ አትሌቶች እያንዳንዳቸው 75 ሺህ ብር ተሸልመዋል። በሴቶች 10 ሺህ የብር ሜዳሊያ ያገኘችው ሻምበል ጌጤ ዋሚ 50 ሺህ ብር ተሸልማለች። ነሐስ በማግኘቷ ደግሞ 30 ሺህ ስትሸለም ሌሎቹም የነሐሥ ሜዳሊያ ያጠለቁት አትሌቶች 30 ሺህ ብር ተሰጥቷቸዋል። ለሌሎቹ ተሳታፊዎች ደግሞ 5000 ብር ተሰጥቷል። ይህንኑ የገንዘብ ሽልማት በስጦታ ያበረከቱት የኢትዮጵያ ፈዴራላዊ ዴሞክራሲያዊ ሪፐብሊክ ፕሬዝዳንት ዶ/ር ነጋሶ ጊዳዳ ናቸው።</p>

<p>ይህ በእንዲህ እንዳለም በሻለቃ ኃይሌ ገ/ሥላሴ ሽም መንገድ እንዲሰየም የተወሰነ ሲሆን ሻለቃ ኃይሌ ገ/ሥላሴ ላለፉት 8 ዓመታት በተለያዩ ዓለም አቀፍ ውድድሮች ላይ አሸናፊ በመሆን የኢትዮጵያን ሠንደቅ ዓላማ በተደጋጋሚ ጊዜ ከፍ ብሎ እንዲውለበለብ ያደረገ የዓለማችን ቁጥር አንድ አትሌት በመሆኑ መንግሥት በስሙ መንገድ እንዲሰየም ወስኗል። በዚህም መሠረት ቀድሞ አሥመራ መንገድ ይባል የነበረውና በኋላም ደሴ መንገድ የተባለውን ከመስቀል አደባባይ ወደ 22 ማዞሪያ (መገናኛ) የሚወስደው መንገድ ኃይሌ ገ/ሥላሴ ጎዳና ተብሎ ተሰይሟል።</p>

<p>በሌላም በኩል ለስፖርት እንቅስቃሴ ይውል ዘንድ የእምቧይ መስክ የመዝናኛ ሥፍራን መንግሥት ለስፖርት ኮሚሽን በሥጦታ አበርክቷል። በዚሁ ከፍተኛ የአቀባበል ሥነ ሥርዓት የእራት ግብዣ ላይ ጠቅላይ ሚኒስትር መለስ ዜናዊን ጨምሮ ከፍተኛ የመንግሥት ባለሥስልጣኖች ሚኒስትሮች እንዲሁም የተጋበዙ እንግዶች ተገኝተዋል።</p>

<p>ይህ በዚህ እንዳለ አትሌት ኃይሌ ገ/ሥላሴ ከእንግዲህ ውጤት ከእኔ አይጠበቅም አለ። ትናንት ለኢትዮጵያ ቴሌቪዥን በሰጠው መግለጫ «የጤንነቴ ሁኔታ እንደቀድሞው ለመመለስ ጊዜ ይፈጅበታል ይሁንና እኔ መሮጤን አላቆምም ቢሆንም ግን ከአሁን ወዲያ ከእኔ ውጤት መጠበቅ የለበትም» በማለት «በሲዲኒ እያመመኝ በመሮጤ ለበለጠ የቁርጭምጭሚት ሕመም ተዳርጌያለሁ» ብሏል።</p>

<p>ከዚሁ ከኦሎምፒክ ዜና ሳንወጣ ወደ ሲዲኒ ቀድመው ካመሩት ስፖርተኞች መካከል የቦክስ አሰልጣኙና ሁለት ቢጡኞች ሣይመለሱ ቀርተዋል። ከኢትዮጵያ ኦሎምፒክ ኮሚቴ ልዑካን ቡድን መካከል የመጀመሪያው በመሆን ወደ ሲድኒ ካመሩት የቦክስ ተጫዋቾች መካከል አሰልጣኙን ጨምሮ ሁለት ቡጢኞች ጠፍተዋል። የቦክስ አሰልጣኙ አቶ ሣህሉ ሽፈራውና ሁለቱ ቡጢኞች የማረሚያ በቱ ዮሐንስ ሽፈራውና የኦሜድላው አዲሱ ጥበቡ ባለፈው ማክሰኞ ምሽት ከአትሌቶች መንደር ተነጥለው መሰወራቸውን ለመረዳት ተችሏል። </p>

<p>ከኦሎምፒክ ቡድኑ ማዕከል አንዳንዶቹ ስለሁኔታው ለሪፖርተራችን እንደተናገሩት ሣይመለሱ የቀሩት ሶስት የቦክስ ቡድን አባላት መጥፋታቸው የተረጋገጠው ረቡዕ ዕለት ጠዋት እንደነበር ጠቅሰዋል። ዮሐንስ ሽፈራውና አዲሱ ጥበቡ በየተወዳደሩበት ክብደት በመጀመሪያ ማጣሪያ ተሸንፈው ከውድድሩ መውጣታቸው ይታወሳል።</p>

<p>ይህ በእንዲህ እንዳለ ከኢትዮጵያ ልዑካን ቡድን አባላት ጋር ወደሲድኒ በተጋባዥነት አምርተው የነበሩ ሁለት ታዳጊዎች በተመሳሳይ ሁኔታ መጥፋታቸው ታውቋል። ታዳጊዎቹ አትሌቶች የሄዱት በተጋባዥነት በመሆኑ ከአትሌቶቻችን መንደር በተለየ ቦታ ማረፋቸውን ከልዑካን ቡድኑ አባላት መካከል ስለሁኔታው የተጠየቁት ጠቁመዋል። ታዳጊዎቹ ወደ ሲድኒ ሊሄዱ የቻሉት ለኢትዮጵያ ኦሎምፒክ ኮሚቴ በሚሰጠው ዕድል መሠረት ሲሆን ዕድሉን ያገኙት እንዴት እንደሆነና ከየት እንደተመረጡ በውል አልታወቀም።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መስከረም 1993</a></p>

</body>
</html>	
