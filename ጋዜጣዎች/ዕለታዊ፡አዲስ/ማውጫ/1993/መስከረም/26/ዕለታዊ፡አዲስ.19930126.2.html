<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሰብዓዊ መብቶች ጉዳይ ተመድ ተወካዮን አዲስ አበባ ሊሾም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሰብዓዊ መብቶች ጉዳይ ተመድ ተወካዮን አዲስ አበባ ሊሾም ነው</h1>


<p>የተመድ የሰብዓዊ መብቶች ጉዳይ ከፍተኛ ኮሚሽነር ሚስስ ሜሪ ሮቢንሰን በቅርቡ ድርጅታቸው በአዲስ አበባ ተወካዩን እንደሚሾም አስታወቁ።</p>

<p>ከፍተኛ ኮሚሽነርዋ በትላትናው ዕለት በሸራተን አዲስ በሰጡት ጋዜጣዊ መግለጫ እንደገለፁት አዲስ አበባ የብዙ ዓለም አቀፍ ድርጅቶች መቀመጫና ማዕከል በመሆንዋ የድርጅቱ ተወካይ በከተማዋ መኖር አስፈላጊ እንደሆነ ተናግረዋል።</p>

<p>በኢትዮ ኤርትራ ድንበር አካባቢ ሰላም ለማስከበር በተሰማራው አካል ውስጥ 7 የሰብዓዊ መብት ጥበቃ አባላት እንደሚገኙበትና ሥራቸውንም ከሁለቱም ወገን ነፃ በመሆን እንደሚያከናውኑ ሲገልፁ አዲስ አበባ በቆዩበት አጭር ጊዜ ከአአድ ዋና ፀሐፊ ከአፍሪካ ኢኮኖሚክ ኮሚሽን ዋና ፀሐፊ ከጠቅላይ ሚኒስትር መለስ ዜናዊ ከአፈጉባዔና ዳዊት ዮሐስንና ከውጭ ጉዳይ ሚኒስቴር ባለሥልጣናት ጋር የተወያዩ ሲሆን እንዲሁም ከተለያዩ የሃይማኖት መሪዎች ከተለያዩ የመንግሥት ባለሥልጥናት ከሰብዓዊ መብት ጥበቃ አካላት ተገንኝተው ተነጋግረዋል።</p>

<p>በኢትዮጵያ የሰብዓዊ መብት ረገጣን አስመልክቶ ሪፖርቶች ወደ ድርጅታቸው ዋና መሥሪያ በት ቢላኩም እስካሁን ተገቢው ትኩረት አለመሰጠቱን አምነው ሁኔታው እንደሚሻሻልና የተጠናከረ የመረጃ ልውውጥ እንደሚደረግ ቃል ገብተዋል። ከመንግሥስት ባለሥልጣናት ጋር ስለእንባ ጥበቃና የሰብዓዊ መብቶች ጥበቃ ካውንስል ማቋቋሚያ አዋጆች መጽደቁን አስመልክቶ እንደተወያዩ የገለፁት ሚስስ ሮቢንሰን እነዚህ አካላት በቅርብ ጊዜ ውስጥ ሥራ ጀምረው የሚጠበቅባቸውን ኃላፊነት በነፃነት እንዲያከናውኑ እንደሚደረግ እምነታቸውን ገልፀዋል።</p>

<p>የህፃናትን መብት አስመልክቶ ኢትዮጵያ የተመድን ስምምነቶች በመፈረም የተቀበለች አገር በመሆኗ መንግሥታዊ ያልሆኑ ድርጅቶች የህፃናትን መብት በማስከበር ረገድ የተጠናከረ ሥራ እንዲሰሩ አሳስበዋል። የወጣት ሴቶችንና የወጣት ወንዶችን ወደ መካከለኛው ምሥራቅ ለወሲብ ባርነት የሚልኩ ድርጅቶችን አስመልክቶ ጉዳዩን በቅርበት እንደሚከታተሉትና የእነዚህን ሕገ ወጥ ድርጅቶች እንቅስቃሴ በተመለከተ ይፋዊ መረጃ የሚሆን ሰነድ እንደሚያዘጋጁ አስታወቀዋል።</p>

<p>ሚስስ ሮቢንሰን ከጃንዋሪ 22-24 በሴኔጋል ዳካር አህጉራዊ የዘረኝነት የዘር ጥላቻን አስመልክቶ በሚካሄደው ጉባዔ ቅድመ ዝግጅት ለማድረግ ድርጅታቸው ከአፍሪካ ኢኮኖሚክ ኮሚሽን ጋር በመተባበር ያዘጋጀውን ኮንፍረንስ በመክፈት በአዲስ አበባ የሁለት ቆይታ ካደረጉ በኋላ ወደ ስትራስቡርግ እንደሚያመሩ ተናግረዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መስከረም 26 ቀን 1993</a></p>

</body>
</html>	
