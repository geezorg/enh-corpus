<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀዳማዊ ኃይለሥላሴ ፍልሰተ አፅም ሊፈፀም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቀዳማዊ ኃይለሥላሴ ፍልሰተ አፅም ሊፈፀም ነው</h1>


<p>የቀድሞው የኢትዮጵያ ንጉሠ ነገሥት የቀዳማዊ ኃይለሥላሴ አፅም በመጪው ጥቅምት 26 ቀን በክብር እንደሚያርፍ የግርማዊ ቀዳማዊ አፄ ኃይለሥላሴ መታሰቢያ ድርጅት አስታወቀ።</p>

<p>ድርጅቱ ትላንት በኢምፔሪያል ሆቴል በሰጠው መግለጫ የንጉሡ አፅም ከየካቲት 8 ቀን 1984 ዓ.ም ጀምሮ በጊዜያዊነት አርፎ እንዲቆይ ከተደረገበት ከታዕካ ነገሥት ባዕታ ማርያም ገዳም ንጉሠ ነገሥቱ በሕይወታቸው እያሉ ወደተዘጋጀው መንበረ ፀባዖት ቅድስት ሥላሴ ካቴድራል መካነ መቃብራቸው ጥቅምት 26 ቀን ይዛወራትል። ፍልሰተ አፅሙ ከመከናወኑ ከሦስት ቀን በፊት በየአድባራቱ ሥርዓተ ፀሎት እንደሚፈፀም የገለፀው የድርጅቱ መግለጫ በሀዘን መግለጫው በዓል መገኘት የሚችሉ በአካል ተገኝተው የማይችሉ ደግሞ በያሉበት ሆነው ንጉሠ ነገሥቱን እንዲያስቡ በአገር ውስጥና በውጪ ላሉ ኢትዮጵያውያን የንጉሡ ወዳዶች መልዕክት አስተላልፈዋል።</p>

<p>መግለጫው «የመታሰቢያ ድርጅቱ ፍላጎትና ዓላማ እኚህን ለኢትዮጵያ አንድነትና ዕድገት ለአፍሪካ ነፃነትና አንድነት ብሎም ለዓለም ሰላም የታገሉና ፍሬያማ ውጤት ያስገኙ ታላቅና ባለታሪክ ንጉሠ ነገሥ «አረመኔው» ደርግ በግፍ በመግደሉና አስክሬናቸውን ሰውሮ በመቅበሩ የጎደፈው የኢትዮጵያ ሕዝብ ታሪክ እንዲታደስ ለፍትህ ርትዕ የቆመ ሁሉ ቀኑን በጥልቅ ሐዘን አክብሮ እንዲውል ነው» ብሏል።</p>

<p>የግርማዊነታቸውን አፅም በክብር የማሳረፉ ሥነ ሥርዓት ብሔርን ሃይማኖትንና ፆታን ሳይለይ የሚከናወን እንዲሆን ድርጅቶቹ ከመንግሥት አካላት ጋር እየተወያየበት ነው የሚለው ይኸው መግለጫ እስካሁን ከውጭ ጉዳይ፣ ከአገር ውስጥና ከባህል ማስታወቂያ ሚኒስትሮች እንዲሁም ከድህንነት ኢምግሬሽንና ስደተኞች ጉዳይ ባለሥልጣን ለሥርዓቱ መቃናት አዎንታዊ ምላሽ መገኘቱን ጠቁሟል።</p>

<p>የኢትዮጵያ ኦርቶዶክስ ተዋህዶ ቤተክርስቲያን ቅዱስ ሲኖዶስም የድርጅቱ ሥራ አስፈፃሚ ኮሚቴ አባላት ሆነው እንዲሰሩ ሶስት ሊቃነ ጳጳሳት መመደቡንና አባላቱ አብረው መስራት መጀመራቸውን የጠቀሰው መግለጫው የንጉሡ አፅም የሚያርፍበት መንበረ ፀባዖት ቅድስት ሥላሴ ካቴደራልም በቤተክርስቲያኑ የልማት ኮሚቴ አማካይነት እየታደሰ መሆኑን አመልክቷል።</p>

<p>መግለጫው በመቀጠልም በአገር ውስጥም ሆኑ በውጭ አገሮች እንደሚነገረው ድርጅቱ የሚንቀሳቀስው በብዙ ሚልዮን ብር ሳይሆን በ283 ሺህ ብር መሆኑንናከዚህም ውስጥ ግማሽ ያህሉ ለሥራ መዋሉን ጠቅሶ ይህንንም ማናቸውም የፕሬስ ተቋም ወደ ድርጅቱ ጽ/ቤት በመምጣ ማረጋገጥ እንደሚችል አስታውቋል። በመሆኑም በግፍ ተገድለው ለአገራቸው ሦስት ክንድ መሬት በወግ እንዳይበቁ የተነፈጉትን የንጉሠ ነገሥቱን አጽም በሚገባው ክብር ለማሳረፍ ያለው ገንዘብ አነስተኛ ስለሆነ ፍትህ ወዳዱ የኢትዮጵያ ሕዝብ የዕርዳታ እጁን እንዲዘረጋ መግለጫው ጥሪ አቅርቧል።</p>

<p>በፍልሰተ አጽሙ ሥነ ሥርዓት ላይ ለመገኘት በርካታ የንጉሠ ነገሥቱ ወዳጆች ከውጭ አገር ወደአዲስ አበባ በመግባት ላይ ናቸው።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መስከረም 23 ቀን 1993</a></p>

</body>
</html>	
