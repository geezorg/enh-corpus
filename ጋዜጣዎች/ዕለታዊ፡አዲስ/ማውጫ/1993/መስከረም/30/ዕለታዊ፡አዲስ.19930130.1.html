<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አፈጉባዔዎቹ በድጋሚ «ተመረጡ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አፈጉባዔዎቹ በድጋሚ «ተመረጡ»</h1>


<p>በቀጣዮቹ አምስት ዓመታት አዲሱን የህዝብ ተወካዮች ምክር ቤእት በአፈጉባዔነትና በምክትል አፈጉባዔነት ለመምራት አቶ ዳዊት ዮሐስና ዶክተር ጴጥሮስ ኦላንጎ በድጋሚ ተመረጡ። እንዲሁም የፌዴሬሽን ምክር ቤት አፈጉባዔ ወይዘሮ አልማዝ መኮና ምክትል አፈጉባዔ ዶክተር መሐመድ ሥራዬም ለቀጣዩ አምስት ዓመታት ምክር ቤቱን እንዲመሩ በድጋሚ ተመርጠዋል።</p>

<p>በኢፌዲሪ ፕሬዝዳንት ዶክተር ነጋሶ ጊዳዳ ሰብሳቢነት ትናንት ጧት የመጀመሪያ ስብሰባውን ያካሄደው አዲሱ የተወካዮች ምክር ቤት ዘጠኝ አስመራጭ ኮሚቴ አባላትን ከመረጠ በኋላ ባካሄደው ምርጫ ላለፉት አምስት ዓመታት ፓርላማውን በአፈጉባዔነትና በምክትል አፈጉባዔነት ያገለገሉት አቶ ዳዊት ዮሐንስንና አቶ ጴጥሮስ ኦላንጎን ለቀጣዩ አምስት ዓመታትም እንዲገለግሉ መርጦ በአብላጫ ድምፅ አፅድቋል።</p>

<p>ለአፈጉባዔነት አቶ ዳዊት ዮሐንስና ለመፎካከር ከደቡብ ኢትዮጵያ ህዝቦች ዴሞክራሲያዊ ህብረት አቶ ጌታሁን ዋጤሞ የተባሉ ዕጩ በዶክተር ጴጥሮስ በየነ የተጠቆሙ ቢሆንም በስብሰባው ከተገኙት 467 የፓርላማ አባላት ያገኙት ድጋፍ 9 ብቻ በመሆኑ ማለፍ አልቻሉም። እንዲሁም ለምክትል አፈጉባዔነት ከአማራጭ ኃይሎች አቶ አኔቦ ወልደጊዮርጊስ የተባሉ ተወካይ በዕጩነት ቢቀርቡም 8 ድምፅ ብቻ በማግኘታቸው ሊሸነፉ ችለዋል።</p>

<p>አፈጉባዔዎችን ለማስመረጥ ከተመረጡት ዘጠኝ አስመራጮች በሊቀመንበርነት ተሰይመው ጥቆማ ሲቀበሉ የነበሩት ወይዘሮ ሒሩት ቢራሳ የጥቆማ ዕድሉን መጀመሪያ የምሰጠው ለአሸናፊ ፓርቲ /ኢህአዴግ/ አባላት ነው ሲሉ ዶክተር በየነ ጴጥሮስ «በህገ መንግሥቱ ለጥቆማ ቅድሚያ አሸናፊው ፓርቲ ይሰጠው የሚል የለም። አንቀፅ 62 የምክር ቤቱ አባላት አፈጉባዔዎችን ይመርጣሉ ነው የሚለው ስለዚህ አባባሉ ይታረም» ብለዋል።</p>

<p>አፈጉባዔዎቹ ብቻ ሳይሆኑ ከ13 ሰው በድምፅ ብልጫ እንዲያልፉ የተደረጉት አስመራጮች ሙሉ በሙሉ ከኢህአዴግ ድርጅቶች የተወጣጡ ናቸው። ከደቡብ ኅብረትና በግል የቀረቡ ከሦስት ያልበለጡ ሰዎች ቢኖሩም ሁሉም አናሳ ድምፅ በማግኘታቸው ለአስመራጭነትም ሳይበቁ ቀርተዋል።</p>

<p>ምርጫው ከመካሄዱ በፊት ዶክተር በየነ ጴጥሮስ በማሳሰቢያ መልክ «ወደምርጫው ከመግባታችን በፊት ባለፈው ምርጫ ወቅት ለመብታችን ሲታገሉ የነበሩ 12 ዕጩዎቻችን በሀዲያ ዞን ካድሬዎች ተሰውተውብናል። የተሰውት ለፍትህና ለዲሞክራሲ እንጂ ሲሰርቁ አይደለም። ስለዚህ ለአንድ ደቂቃ የኅሊና ፀሎት እንዲደረግላቸው ቢፈቀድ» ሲሉ ለዶክተር ነጋሶ ጊዳዳ ባቀረቡት ጥያቄ መሰረት ሰብሳቢው ፈቃድ በመስጠታቸው የህሊና ፀሎት ተደርጓል።</p>

<p>ይሁንና የፀሎት ሥነ ሥርዓት ካለቀ በኋላ ጠቅላይ ሚኒስትር መለስ እጃቸውን አውጥተው «የህሊና ፀሎቱ መደረጉ አግባብ አይደለም። ለዚህ ፍትሐዊና ዲሞክራሲያዊ ሥርዓት የደረስነው በ12 ሰዎች ደም ብቻ ሳይሆን በሺህ ሰማዕታት ደም ነው። ካሰብን ማሰብ ያለብን ለዲሞክራሲና ለፍትህ የታገሉ ሺህ ሰማዕታትን ነው» ብለዋል። ዶክተር ነጋሶም ሀሳቡን በመቀበል ወደሚቀጥለው የማስመረጥ ተግባር አምርተዋል።</p>

<p>ከስብሰባው በኋላ የተካሄደውን ምርጫ አስመልክቶ ባሰባሰብነው የሕዝብ አስተያየት አብዛኛዎቹ የኢህአዴግ አባላት የሆኑት «ምርጫው ዲሞክራሲያዊና ፍትሐዊ ነው» ሲሉ «ገና አምስት ዓመት እንታገላለን እያልን ካሁን እንድንጠቆር ስለማንፈልግ ስማችንን አንገልፅም» ያሉን የግልና ሌሎች ፓርቲ ተወካዮች ግን «ምርጫው አስቀድሞ ያለቀ ጉዳይ ነው ፍትሐዊ አይደለም» በማለት ቅር እንደተሰኙ ገልፀዋል።</p>

<p>አፈጉባዔዎቹን ለማስመረት አስመራጮች ሲጠቆሙ አንዳንዶቹ ጠቋሚዎች የሚመርጧቸውን ሰዎች ስምና ድርጅታቸውን ጭምር ከቁራጭ ወረቅት ላይ እያነበቡ ሲጠቁሙ ተስተዋለዋል።</p>


<p class="align-center"><a href="/Gazettas/EletawiAddis/info/EletawiAddis.sera.html">ከዕለታዊ አዲስ መስከረም 30 ቀን 1993</a></p>

</body>
</html>	
