<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕፃናቱን አካለ ጎደሎና መለመኛ ያደረጉት ግለሰቦች ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ሕፃናቱን አካለ ጎደሎና መለመኛ ያደረጉት ግለሰቦች ተያዙ </h1>


<p>አዋሣ፦ በከተማዋ ሐሙስ ገበያ ለልመና ከአባቱ ጋር የተቀመጠ ሕፃን ባሰማው ለቅሶ የፖሊሶቹን ቀልብ ስቦ ተጠግተው ሲጠይቁት አባቱ እግሩን በእሳት አቃጥሎት ለልመና እንደሚጠቀምበት መናገሩን ከወደዚያው የደረሰን ዘገባ ያስረዳል። አባትየው ግን ልጁ በመኪና አደጋ እግሩ የቆሰለ መሆኑን ጠቅሶ ነው የሚከራከረው። የልጁ ውስጥ እግሮች በእሳት የተለበለቡና ውሃ የቋጠሩ መሆናቸውን ነው ተመካቾች የሚናገሩት።</p>

<p>ስሙን ገበየሁ ጥጋቡ ያለው ግለሰብ የራሱ ገለፃ አለው። «ሁለት ልጆች የወለደችልኝና ለ15 ዓመታት አብራኝ በትዳር የኖረች ባለቤቴ ጥላኝ ስትጠፋ የልመና ሥራ ጀመርኩ። በ1985 አቅሙ እያነሰን ሲመጣ ሴቷን ልጄን ናዝሬት ለዘመድ ሰጥቼ ይህንኑ ልጅ ይዤ በየሀገሩ እየዞርኩ ለአምስት ዓመታት ስለምን ቆይቼ አዋሣ መጣሁ። መስከረም 15 ቀን ልጄን መኪና ገጨውና እግሩ ተጎዳ»ብሏል።</p>

<p>ሪፖርተሩ ያነጋገረው የ6 ዓመቱ ሕፃን አሳምነው ገበየሁ በአባቱ አባባል አይስማማም። «አባቴ በእግሬ ላይ ጋዝ ካፈሰሰ በኋላ ኩራዝ ለኩሶ አቀጣጠለኝ። ይህንኑ የእግሮቼን ቁስል እያሳየ በየቤተክርስቲያኑና ማታ ማታ ደግሞ በየቡና ቤቱ አዝሎኝ እየዞረ ይለምንብኛል። ሰው ምን ሆነህ ነው ብሎ ቢጠይቅህ መኪና ገጭቶኝ ነው እንድትል ሲል አስጠነቀቀኝ። አሁንም ሐሙስ ገበያ ቁስሌን እየነካካብኝ ያስጮኸኝና የመኪና አደጋ ስለደረሰበት ተጎድቶ ነው አትለፉት እያለ ይለምናል። ፖሊሶቹ የደረሱት ቁስሉን ነክቶብኝ ስጮህ ሰምተው ነው። ቀደም ሲል ብቻዬን ቁጭ ብዬ ነበር የምለምነው። አዋሳ ከመጣን ወዲህ ግን ጥሩ ገቢ ለማግኘት ሲል ማንም ሰው በሌለበት ብቻዬን እያለሁ እየጮኹ አቃጠለኝ።» ማለቱን ሪፖርተር ደመቀ ከአዋሣ ፖሊስ ከላከው ዜና ለማወቅ ተችሏል።</p>

<p>በሌላ ዜና በቦሎሶ ሶሬ ወረዳ አረካ ከተማ በቅርቡ ከምሽቱ 5 ሰዓት መንገድ ድር ሲያለቅስ ያገኘውን አይነስውር ታዳጊ ወጣት የከተማዋ ነዋሪ የሆነውን ግለሰብ ቤቱ አሳድሮ ለፖሊስ ያስረከበው አባቱ ከአዲስ አበባ አምጥቶ እንደጣለው መናገሩን ይገልፃል ከዚያ የደረሰንዜና።</p>

<p>የወረዳው ፖሊስ ልጅ አባቴ ያለውን ልደቱ ማንቾን በክትትል ይዞ ሲጠይቀው «ነዋሪነቴ አዲስ አበባ ነው። አንድ ቀን ከባለቤቴ ጋር ቁጭ ብለን የምንለምንበት ልጅ እንዴት እንደምናገኝ ተነጋገርን። አገሯ ጎጃም ስለሆነ ከዚያው ሰርቀን ማምጣት እንደምንችል ነገረችንና ወደዚያ አመራን። ልዩ ስሙ ዲማ ጊዮርጊስ ከሚባል አካባቢ ገብረጊዮርጊስ የተባለውን ይህንኑ ልጅ በ5 ዓመቱ ሰርቀን ወደ አዲስ አበባ አመጣነው ከጥቂት ቀን በኋላ የእህል አረቄ በግድ አጠጥተን እንቅልፍ ወሰደው። ከዚያ የቅንጭብና የቁልቋል ፈሳሽ አደባልቀን በዓይኑ ውስጥ ጨመርንበት። ከሶስት ቀን በኋላ አይኖቹ ታወሩ። አባቱ እኔ እንደ ሆንኩ ሰው ሲጠይቀውም ስሙ ገበያው ልደቱ መሆኑ እንዲናገር አስጠንቄው ልመና ጀመርን» ነው ያለው።</p>

<p>ታዳጊ ወጣቱም በበኩሉ «በልመና የማገኘውን ገንዘብ በተለያየ ጊዜ ዕቁብ ገብቼ ያጠራቀምኩትን 470 ብር ወስዶ ከለከለኝ አባቴ ቢሆን እንዲህ አያደርግም የሚል ሃሳብ መጣልኝ። ጉዳዩን ለፖሊስ ማሳወቅ እንደሚገባኝ ሳሰላስል በአንድ ወቅት በአካባቢያችን ለሚገኝ የፖሊስ አባል ሁኔታውን ነገርኩትና እኔንና አባቴ የተባለውን ሰው ይዞን ወደ ጣቢያ ሄደ»ነው ያለው።</p>

<p>ተከሣሹ ለፖሊስ ቀርቦ ያለመካዱን ተናግሮ እስከ ሰኔ 7 ቀን 1989 እንዲሰጠው በተነገረው ተስማምቶ ፈርሞ መውጣቱን ይገልጽና «ከ1984 ዓ/ም ጀምሮ በልመና ያገኘውን ገንዘብ ለመመለስ አቅሙ ስለሌለኝ በአማራጭነት የወሰድኩት ልጁን ወደትውልድ አካባቢዬ ወስጄ መጣልን ነበር። ወደዚያ አመራንና አረካ ስንደርስ ጠብቀኝ መጣሁ ብዬው ጥዬው ሄድኩ። ብዙም ሳልቆይ በፖሊስ ተያዝኩ» ማለቱንና የግለሰቡ ባለቤት የተባለችውን ለመያዝ ክትትሎች መቀጠላቸውን መርማሪ ወ/ር ሰማያት ሻንካ በቦሎሶ ሶራ ወረዳ ከላከው ዜና ለመረዳት ተችሏል።</p> 


<p class="align-center"><a href="/Gazettas/PolicenaIrmejaw/info/PolicenaIrmejaw.sera.html">ከፖሊስና እርምጃው ኅዳር 29 ቀን 1990</a></p>


</body>
</html>	
