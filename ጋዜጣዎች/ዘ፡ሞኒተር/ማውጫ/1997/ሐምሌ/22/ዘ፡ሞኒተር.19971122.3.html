<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቦርዱ የኢሕአዴግ ሎሌነቱን አጠናክሮ ቀጥሏል» ተቃዋሚዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «ቦርዱ የኢሕአዴግ ሎሌነቱን አጠናክሮ ቀጥሏል» ተቃዋሚዎች </h2>


<p>የብሔራዊ ምርጫ ቦርድ የተቃዋሚዎችን ሀሳብ በማጣጣል በትላንትናው እለት መግለጫ አወጣ።</p>

<p>ቦርዱ በተለይ ቅንጅት ለአንድነትና ለዴሞክራሲና ህብረት የምርጫ ማጣራቱን ሂደት ተከትሎ በየጊዜው ሲፈጥሩት የቆዩት መሠናክል ለምርጫው ውጤት መጓተት አይነተኛ ምክንያት መሆኑን ገልፆ በቀጣይም የምርጫው ውጤት በታሰበለት ጊዜ እንዲገባደድ በራሡ ውሳኔ መሠረት አስፈላጊውን ሁሉ እንደሚያደርግ አስታውቋል፡፡</p>

<p>ብሄራዊ ምርጫ ቦርድ ይህንኑ መግለጫ ያወጣው ከትናንት በስቲያ ቅንጅትና ሕብረት ቦርዱ ይፋ ያደረገውን የምርጫ ውጤት እንደማይቀበሉትና በ299 የምርጫ ጣቢያዎች ምርጫው እንዲደገም አልያም ደግሞ ማጣራት እንዲካሄድ መግለፃቸውን ተከትሎ ነው።</p>

<p>ፓርቲዎቹ ቦርዱ ወገንተኛ መሆኑንና የማጣራት ሂደቱም ሕገወጥና ኢ-ፍትሐዊ መሆኑን በመግለፅ በመሆኑም በማንኛውም መስፈርት ውጤቱ ተቀባይነት እንደማይኖረው ገልፀዋል።</p>

<p>ቦርዱ ይህንኑ አስመልክቶ ባወጣው መግለጫ የማጣራቱ ሂደት ፓርቲዎቹ በተስማሙበት መንገድ መከናወኑን ገልጾ ቅሬታ በቀረበባቸው የምርጫ ጣቢያዎችና ክልሎች የተሠማራው 26ቱ አጣሪ ቡድኖች ሥራቸውን በተሳካ ሁኔታ መወጣታቸውንና እየተወጡም እንደሚገኙ ገልጿል። በመሆኑም በአሁኑ ሰዓት የማጣራት ሥራው እየተገባደደ መሆኑንም አስታውቋል። ቦርዱ ጨምሮም የፓርቲዎቹ አቤቱታና ክስ የተለመደና መሠረተ ቢስ ነው በማለት በመግለጫው አጣጥሎታል። ፓርቲዎቹ የሚያወጧቸው መግለጫዎች ሚዛን አይደፋም ካለ በኋላ መግለጫውን ያወጣነው ሕዝብ እውነቱን እንዲያውቅ ነው ሲል አክሏል።</p>

<p>ፓርቲዎቹ በማጣራቱ ሂደት መንግስት ማስረጃዎችን እያጠፋና ምስክሮችን እያዋከበና እየገደለ የሚደረግ ማጣራት ሂደት በፍፁም ሊታመን እንደማይገባ ገልፀው የሕዝብ ድምፅ በመስረቅ ኢሕአዴግ መንግስት ለመመስረት በመሯሯጥ ላይ ነው ካሉ በኋላ ምርጫ ቦርድ የኢህአዴግ ሎሌ ሆኖ ይህ የማጭበርበር ድርጊት ሊገታ እንደማይችል በመግለጫቸው አስታውቀዋል።</p>

<p>ቦርዱ በበኩሉ ባወጣው መግለጫ ተቃዋማዎች አቤቱታ ባቀረቡባቸው የምርጫ ጣቢያዎች አሳማኝ ማስረጃ ማቅረብ ስለተሳናቸው የራሳቸውን ድክመት በቦርዱ ላይ ለማሳበብ እየሞከሩ ነው ካሉ በኋላ ሀሳባቸው ከንቱና ተቀባይነት እንደማይኖረው አስታውቋል።</p>

<p class="align-center"><a href="/Gazettas/ZeMonitor/info/ZeMonitor.html">ከዘ ሞኒተር ሐምሌ 22 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1997/ሐምሌ/22/ዘ፡ሞኒተር3.221197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
