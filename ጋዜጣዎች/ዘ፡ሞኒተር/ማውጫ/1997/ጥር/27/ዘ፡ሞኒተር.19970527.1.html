<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቦብ ማርሌይ ፋውንዴሽን በቤተመንግሥት ሙዚየም ሊገነባ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቦብ ማርሌይ ፋውንዴሽን በቤተመንግሥት ሙዚየም ሊገነባ ነው</h2>


<p>የቦብ ማርሌይ ፋውንዴሽን በቅርቡ በኢዮቤልዩ ቤተመንግሥት ሙዚየም ለመገንባት እቅድ መያዙን የድርጅቱ ባለሥልጣናት ለዘሞኒተር ገለፁ።</p>

<p>በኢዩቤልዩ ቤተመንግሥት ሊገነባ የታቀደው ሙዚየም በዋናነት የቀድሞውን ንጉሥ ኃይለ ስላሴን ለመዘከር የታሰበ ሲሆን፣ ሙዚየሙ የተለያዩ ታሪካዊና ባህላዊ ቅርሶችን ከመያዙ በተጨማሪ የአፄ ኃ/ስላሴ የግል መገልገያ ቁሳቁሶችን እንደሚይዝ ከባለስልጣናቱ ገለጻ ለመረዳት ተችሏል።</p>

<p>ባለሥልጣናቱ ጨምረው እንደገለፁት በቤተመንግሥቱ ውስጥ የሚገነባውን ሙዚየም ወጪ ለመደጎም የሚያስችል ዝግጅት በዛሬውና በነገው እለት በኢዮበልዩ ቤተመንግስትና በሸራተን አዲስ እንደሚደረግ ነው።</p>

<p>የቦብ ማርሌይ ፋውንዴሽን በቤተመንግስት ውስጥ ሙዚየም ለመገንባት ከፍተኛ ፍላጎትና ተነሳሽነት እንዳለው የገለፁት ባለሥልጣናቱ ይኸው እቅዳቸው እንዲሳካም የገቢ ማሰባሰቢያ ዝግጅቱን ከቦብ ማርሌይ 60ኛ የልደት በአል ጋር አያይዘው ለማድረግ መወሰናቸውን ገልፀዋል።</p>

<p>ድርጅቱ የሙዚየሙን ግንባታ አስመልክቶ መቼና የት ቦታ መገንባት እንደሚኖርበት ኃላፊነቱን ከወሰደው የወጣቶች ስፕርትና ባህል ሚኒስቴር ጋር ውይይት እያደረገ እንደሆነ ገልጿል።</p>

<p>የድርጅቱ ባለሥልጣናት ለሙዚየሙ ግንባታ የሚሆን ወጪ ለማሰባሰብ የሚያስችል ዝግጅት በቤተመንግሥቱ ውስጥ ለማዘጋጀት ከኢትዮጵያ መንግስት በኩል ፈቃድና መተማመኛ ማግኘታቸውን ገልጸዋል።</p>

<p>የዝግጅቱ አስተባባሪዎች እንዳመለከቱት ለአንድ ወር ያህል በሚቆየው በዚሁ ዝግጅት ላይ የሚገኘው ገቢ ድርጅቱ በኢትዮጵያና በተለያዩ የአፍሪካ ሀገራት ሊያካሂዳቸው ላሰባቸው ፕሮጀክቶች መደጎሚያ እንደሚሆን ነው።</p>

<p>የቦብ ማርሌይ ፋውንዴሽን በዝግጅቱ ገቢ ለማሰባሰብ ካሰበባቸው መንገዶች ውስጥ የሙዚቃ ሲዲ፣ ዲቪዲና የተለያዩ ዶክመንተሪ ፊልሞች ሽያጭ ዋነኛው እንደሆነ ተገልጿል።</p>

<p>በመጨረሻም አስተባባሪዎቹ እንደገለፁት ድርጅቱ ከአዲስ አበባ መስተዳድር ጋር በመተባበር በአሉን ለማክበር የሚመጡ እንግዶች የማረፊያ ችግር እንዳይፈጠርባቸው እየሰራ መሆኑንና፣ በአጋጣሚ የማረፊያ ቦታ ችግር የሚፈጠር ከሆነ በከተማው የተመረጡ አካባቢዎች የመኝታ ቦታዎችን ለመሥራት የታቀደ መሆኑን አስታውቀዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ጥር 27 ቀን 1997</a></p>

</body>
</html>	
