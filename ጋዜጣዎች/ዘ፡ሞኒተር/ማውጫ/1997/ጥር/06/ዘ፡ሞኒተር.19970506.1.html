<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ ልዩ መልዕክተኛ ወደ አስመራ ሊጓዙ ይችላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተመድ ልዩ መልዕክተኛ ወደ አስመራ ሊጓዙ ይችላሉ</h2>


<p>በኢትዮጵያና በኤርትራ የተባበሩት መንግስታት ልዩ መልዕክተኛ ሊሊዮድ አክስዎርዚ የሁለቱ ሀገራት የድንበር ፍጥጫን በተመለከተ በትላንትናው እለት ከጠ/ሚ መለስ ዜናዊ ጋር ውይይት አደረጉ።</p>

<p>ልዩ መልዕክተኛው ለጋዜጣችን እንደገለፁት ወደ ኢትዮጵያ የመጡት በሁለቱ ሀገራት መካከል ያለው የሰላም ሂደትንና የየሀገሮቹን አቋም በተመለከተ ከሚመለከታቸው ባለሥልጣናትና አዲስ አበባ ውስጥ ከሚገኙ የተመድ ልዩ ልዩ አካላት ጋር ለመወያየት እንደሆነ ገልፀዋል።</p>

<p>ከጠ/ሚ መለስ ጋር ስላደረጉት ውይይት አስመልክቶ የተወያዩባቸውን ጉዳዮች እንዲያብራሩ ጠይቀናቸው ውይይቱን አስመልክቶ ዝርዝር ማብራሪያ ከመስጠት ተቆጥበዋል።</p>

<p>የተመድ ዋና ፀሐፊ ኮፊ አናን አክስዎርዚን ልዩ መልዕክተኛ አድርገው ከሾሟቸው በኋላ በሁለቱ ሀገራት ድንበር በሚካለልበት ሂደት ላይ ከኤርትራው ፕሬዚዳንት ኢሳይያስ አፈወርቂ ጋር ለመወያየት ያደረጉት ጥረት አልተሳካላቸውም።፡አንዳንድ ምንጮች ለጋዜጣችን እንደገለፁት ልዩ መልዕክተኛው በድንበር ጉዳይ ላይ ወደ ኤርትራ ሳይሄዱ እንደማይቀሩ ገልፀዋል። </p>

<p>አንዳንድ ምንጮች «እንደምታውቁት ልዩ መልዕክተኛውን የኤርትራ መግንሥት አልቀበልም በማለቱ ከዚህ ቀደም ከኤርትራ መንግስት ጋር ውይይት ማድረግ አልቻሉም ነበር። በአሁኑ ሰዓት ግን ምንአልባት ከኤርትራ በኩል ለመወያየት ፍላጎት ሊያገኙ ይችላሉ» ሲሉ ተናግረዋል።</p>

<p>አንዳንድ ዲፕሎማቶች በበኩላቸው የአክስዎርዝ የአሁኑ ጉብኝት የሚያተኩረው ኢትዮጵያ ባቀረበችው ባለ አምስት ነጥብ የሰላም ሀሳብ ላይ እንደሚሆን ገልፀው፤ ምን አልባትም በቅርቡ ሁለቱን ሀገራት የሚያስማማ የሰላም ሃሳብ ሊቀርብ ይችል ይሆናል ሲሉ ተናግረዋል።</p>

<p>ጉዳዩን በጥልቀት የሚከታተሉ አንዳንድ ምንጮች በበኩላቸው ልዩ መልዕክተኛው ወደ አዲስ አበባ ከመምጣታቸው በፊት ከአሜሪካ ባለሥልጣናት ጋር በሁለቱ ሀገራት የድንበር ውዝግብ ዙሪያ ውይይት ሳያደርጉ እንዳልቀረና አዲስ የመፍትሄ ሀሳብም ይዘው ሳይመጡ እንዳልቀሩ ግምታቸውን ሰንዝረዋል።</p>

<p>እንደሚታወቀው አሜሪካ በኢትዮጵያ በኩል በቀረበው የሰላም ሀሳብ ዙሪያ እስካሁን አቋሟን ግልፅ አላደረገችም።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ጥር 06 ቀን 1997</a></p>

</body>
</html>	
