<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለት ሰርጎ ገብ የኤርትራ ወታደሮች ተገደሉ አምስት ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሁለት ሰርጎ ገብ የኤርትራ ወታደሮች ተገደሉ አምስት ተያዙ</h2>


<p>በቡሬ ማንዳ በኩል ያለውን የኢትዮጵያ ድንበር በመጣስ 20 ኪ.ሜ ያህል ሰርገው ከገቡ የኤርትራ ወታደሮች መካከል ሁለቱ በኢትዮጵያ የመከላከያ ሠራዊት ሲገደሉ አምስቱ መማረካቸውን በኢትዮጵያና ኤርትራ የሰላም አስከባሪ ልዑክ (አንሚ) ባለሥልጣናት በትላንትናው ዕለት አስታወቁ።</p>

<p>ባለሥልጣናቱ ጨምረው እንደገለጡት ሁኔታው የተከሰተው በቡሬ ማንዳ በሚባለው አካባቢ ሲሆን፣ቦታው የተመድ የሰላም አስከባሪ ኃይል በጊዜያዊ የፀጥታ ቀጠናነት ከከለለው የቅኝት አካባቢ ውጭ መሆኑን ገልፀዋል።</p>

<p>የአንሚ ቃል አቀባይ የሆኑት ጊል ሴንት ለጋዜጠኞች እንደገለፁት አንሚ ጉዳዩን አስመልክቶ ጉዳዩ ከሚመለከታቸው አካላት ውይይት እያደረገ እንደሆነ አስታውቀዋል። ቃል አቀባይዋ ጨምረው እንዳስታውቁት የኢትዮጵያ መንግሥት የመከላከያ ሠራዊት የሁለቱን ኤርትራውያን መገደል አረጋግጧል። የመከላከያ ሠራዊቱ ሰዎቹ የተገደሉት የኤርትራ ጦር ኃይል አባላት በመሆናቸውና ምክንያቱ በውል ላልተረጋገጠ ተልዕኮ የድንበር አካባቢውን ጥሰው በመግባታቸው መሆኑን አስታውቀዋል።</p>

<p>በተባበሩት መንሥታ የፀጥታ ምክር ቤት ፕሬዚዳንት የሆኑት የቤኒኑ አምባሳደር ጆይል ደብሊው አይቺ ምክር ቤቱ የድርጅቱ ዋና ፀሐፊ የሆኑት ኮፊ አናን በፍጥጫ ውስጥ የሚገኙት ኤርትራና ኢትዮጵያ ወደ ውይይት ሊያመራ የሚችል ልዑክ ወይም ልዩ መልዕክተኛ እንዲልኩ መጠየቅ አለበት ሲሉ ተናግረዋል።</p>

<p>ካውንስሉ ይህኑ ጥያቄ ሊያነሳ የቻለው የኢትዮጵያ ሠራዊት በድንበር አካባቢ ያለውን ትኩረት ካጤነ በኋላ ሲሆን፣ አምባሳደሩ ሁኔታው ባልታወቀ ሰዓት ወደ ግጭት እንዲያመራ በመሰጋት መሆኑንም ገልፀዋል።</p>

<p>ይሕው መግለጫ የወጣው የአውሮፓ ኅብረት በኢትዮጵያና በኤርትራ ድንበር አካባቢ ጠንካራ ወታደራዊ እንቅስቃሴ መኖሩን ከገለፀ በኋላ ነው።</p>

<p>የኤርትራ መንግስት በበኩሉ የተገደሉትም ሆነ የተያዙት መኮንኖች የኤርትራ ጦር ኃይል አባላት አይደሉም ሲል ማስተባበሉ ቃል አቀባይዋ ገልስጸዋል። «አኒሚ ጉዳዩን በጥልቀት ለመመርመር አልቻለም። የኤርትራ መንግሥትም ማስተባበያ ሰጥቷል የተያዙት ሰዎች ኤርትራውያን መሆናቸውን ግን አምነዋል» ሲል ቃል አቀባይዋ አክለዋል።</p>

<p>ከተያዙት ሰዎች መካከል አንዱ የኢትዮጵያ መታወቂያ ያሳየ ቢሆንም፣ መታወቂያ ወረቀቱ ኤርትራ ነፃነቷን ከማግኘቷ በፊት አልያም ከነፃነት በኋላ የታተመ መሆኑን ለማረጋገጥ አልተቻለም።</p>

<p>ቃል አቀባይዋ ሁለቱ አገራት የጦር ኃይላቸውን እያጠናከሩ ስለመሆኑ ተጠይቀው «የተለየ ወታደራዊ እንቅስቃሴ አላየንም። ባለፈው ጊዜም እንዳስታወቅነው የኢትዮጵያ መግንሥት ወታደራዊ ኃይሉን እያደራጀ ነው። ስለ እንቅስቃሰውም አስታውቆናል።በኤርትራ በኩልም እራስን ከመከላከል ያለፈ ወታደራዊ እንቅስቃሴ አላየንም» ብለዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር የካቲት 11 ቀን 1997</a></p>

</body>
</html>	
