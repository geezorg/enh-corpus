<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫ ቦርድ ዛሬ ፍርድ ቤቱ ይቀርባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምርጫ ቦርድ ዛሬ ፍርድ ቤቱ ይቀርባል</h2>


<p>ቅንጅት ለአንድነትና ለዴሞክራሲ በሀገሪቱ ለሶስተኛ ጊዜ የተካሄደውን ምርጫ አስመልክቶ በብሔራዊ የምርጫ ቦርድ ላይ የክስ ፋይል መክፈቱን ትላንት ሀሙስ አስታወቀ።</p>

<p>የቅንጅት ከፍተኛ ባለስልጣናት፣ የድርጅቱ የህግ ጠበቃና አማካሪዎቻቸው በቅርቡ ይፋ የሆነውን የ435 የምርጫ ጣቢያዎች ውጤት በተመለከተ ጉዳዩን ለሀገሪቱ ፌዴራል ከፍተኛ ፍ/ቤት ለማቅረብ መወሰናቸውን አስታውቀዋል።</p>

<p>የቅንጅቱ የህግ ጠበቃ እና አማካሪ አቶ የኔነህ ሙላቱ እንደገለጹት ቅንጅት ለፌዴራሉ ከፍተኛ ፍ/ቤት በቅርቡ ይፋ የሆነውን የ435 የምርጫ ጣቢያዎች ውጤት ህጋዊ እንዳይሆንና ዳግም የሚደረገው ምርጫ እንዲታገድ መጠየቃቸውን አስረድተዋል። ነገር ግን ተቀባይነትን ሳያገኝ እንደቀረ ገልጸዋል።</p>

<p>እኚሁ የቅንጅቱ ጠበቃና የህግ አማካሪ አያይዘውም ፍ/ቤቱን ከነገ ወዲያ እሁድ ከሱማሌ ክልል ምርጫ ጋር በአንድነት እንዲካሄድ በሀገሪቱ የምርጫ ቦርድ ውሳኔ ቀን የተቆጠረለትን የ31 የምርጫ ጣቢያዎች የድጋሚ ምርጫ እግድ ይጥልበት ዘንድ እንደጠየቀ ታውቋል። </p>

<p>«ፍ/ቤቱን እየጠየቅን ያለነው በቦርዱ የተገለፀውን የመጨረሻ የምርጫ ውጤት እግድ እንዲጣልበት እና ጉዳያችን በፍርድ ቤቱ ሳይታይ ምርጫ ቦርዱ ከምንም አይነት መግለጫ እንዲታቀብ ነው»ሲሉ የቅንጅት የአስፈፃሚ ኮሚቴ አባል የሆኑት አቶ ያዕቆብ ሐ/ማርያም ገልፀው አሁንም በቦርዱ ይፋ የሆነውን የመጨረሻ ውጤት ቅንጅቱ እንደማይቀበለው አክለው አስረድተዋል።</p>

<p>አቶ ያዕቆብ አክለውም ቅንጅት በተደጋጋሚ የምርጫ ቦርዱን የመጨረሻ ውሳኔ ግልባጭና በማጣራቱ ሂደት የተሰበሰቡ ዋቢ መረጃዎች ኮፒ እንዲሰጣቸው የጠየቁ ቢሆንም ቦርዱ ለጥያቄያቸው ምንም ዓይነት ምላሽ እንዳልሠጣቸው ገልፀዋል።</p>

<p>«ምርጫ ቦርዱ የመጨረሻ የምርጫ ውጤቱን ይፋ ካደረገበት ማግስት ጀምረን ለአራት ተከታታይ ጊዜያቶች በፅሁፍ የጠየቅነው ቢሆንም ለጥያቄው ምላሽ ማግኘት አልቻልንም» በማለት አቶ ያዕቆብ ይገልፃሉ።«በምርጫ ቦርዱ የተገለፀው የምርጫ ውጤት የመጨረሻ እንዳይሆን እንዲሁም ቦርዱ ሊጠይቅበት የሚችል መሆኑና ውሳኔውንም ፍ/ቤት ሊመረምረው እንደሚችል ቦርዱ በገለፀው መሠረት ይኸው እንዲፈፀም የፍ/ቤቱን እግድ ጠይቀናል» ሲሉ አክለው አስረድተዋል።</p>

<p>ጉዳዩን ወደ ፍ/ቤት ለመውሰድ አልዘጋያችሁም ወይ የሚል ጥያቄ የቀረበላቸው የቅንጅቱ ከፍተኛ አመራሮች «የለም በጭራሽ» በማለት «አቤቱታችንን ወደ ፍ/ቤት ለማቅረብ ዘግይተናል ብለን አንልም ምክንያቱም ለአለፉት 3 ተከታታይ ሳምንታት ቦርዱን የውሳኔውን ሀሳብ ግልባጭና በማጣራት ሂደት የተሰበሰቡ ማስረጃዎችን ቅጅ እየጠየቅን በመሆኑ የዘገየን ሊመስል ይችላል። ነገር ግን ቦርዱ አሁንም የጠየቅነውን የውሳኔ እና የማስረጃዎች ግልባጭ አልደረስንም» በማለት አስረድተዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ነሐሴ 13 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1997/ነሐሴ/13/ዘ፡ሞኒተር1.131297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
