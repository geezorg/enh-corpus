<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫው አለም አቀፍ መስፈርቶችን እንደማያሟላ አና ጎሜዝ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምርጫው አለም አቀፍ መስፈርቶችን እንደማያሟላ አና ጎሜዝ አስታወቁ </h2>


<p>የአውሮፓ ህብረት የምርጫ ታዛቢዎች ቡድን መሪ አና ጎሜዝ በትላንትናው እለት በሸራተን ሆቴል ይፋ ባደረጉት ሪፖርት በኢትዮጵያ የተካሄደውን ምርጫ ብዥታ ያለበትና ግልፅነት የጐደለው ከመሆኑም በላይ የትኛውንም አለምአቀፍ ምርጫ የደረጃ መስፈርት የሚያሟላ እንዳልሆነ ገለፁ።</p>

<p>የቡድኑ መሪ አክለውም ከምርጫው በፊት ነገሮች የተሳኩ እንደነበሩ ነገር ግን ከምርጫው ጀምሮ በቂ የሆነ የምርጫ ሳጥኖች አለመዘጋጀታቸው ከፈጠረው መዘግየት ጀምሮ የቆጠራ በአግባቡ አለመደረግ፣ የመረጃዎች በቅጡ አለማሳደር በመቀጠልም ምርጫውን አስመልክቶ የቀረቡ ቅሬታዎችን በአግባቡ አለመስተናገዳቸውን ገልፀዋል።</p>

<p>በተጨማሪም በሀገሪቱ ከተደረገው የግንቦት ሰባት አጠቃላይ ምርጫ ዘግይቶ የተካሄደው የሶማሌ ክልል ምርጫ ደካማ ዝግጅትና አካሄድ የተከተለ መሆኑን ገልፀው፤ እነዚህና ከምርጫው እለት ጀምሮ በታዩ እንቅስቃሴዎችን ላይ ተመርኩዞ የአውሮፓ ሕብረት የታዛቢዎች ቡድን ምርጫውን በመገምገም አለማቀፍ ምርጫ የደረጃ መስፈርቶችን አለማሟላቱን እንዳረጋገጠ ገልፀዋል።</p>

<p>በተጨማሪም ሰኔ አንድ በአዲስ አበባ የሰላማዊ ሰዎች መገደል ጉዳዩን የበለጠ ያወሳሰበው መሆኑን አስረድተዋል።፡የቡድኑ መሪዋ አክለውም ምርጫው ድብልቅና ብዥታ ያለበት ገፅታ ያለው ነው የሚሉት ከነዚህና ከሌሎች ጉዳዮች ተነስተው እንደሆነ አስታውቀዋል።</p>

<p>በተጨማሪም የሱማሌ ክልልን ምርጫ የምርጫ ህገ ደንቦች እና ስነ-ስርዓቶች በአመዛኙ እንከን በእንከን ከመሆን አልፈው የምርጫ ካርዶች እንደሸቀጥ በየሱቆች የተቸበቸቡበት ዝርክርክ ክስተት መሆኑን ገልፀው በምርጫ ማጣራቱ ሂደት የታዩትን አበይት ችግሮች በዝርዝር በማስተንተን በሀገሪቱ በስልጣን ላይ ያለውን መንግስት ደግሞ በምርጫ ሂደቱ የቀረቡ አቤቱታዎችን ተቀባይነት ባለው መንገድ የመስጠት ህጋዊ ግዴታውን መወጣት ተስኖታል በማለት በትላንትናው ዕለት በሸራተን አዲስ በሰጡት ጋዜጣዊ መግለጫ ይፋ አድርገዋል።</p>

<p>የአውሮፓ ህብረት ታዛቢ ልዑክ መሪ የሆኑት አና ጉሜዝ በምርጫ ማጣራቱ ሂደት፣ ዳግም ምርጫ እና በሶማሌ ክልል የተካሄደውን ምርጫ አስመልክተው በሰጡት ቅድመ ሪፖርት መንደርደሪያ ያደረጉት የታዛቢ ቡድኑ መጀመሪያውኑ ወደ ሀገሪቱ የገሰገሰው በሀገሪቱ ታይቶ በማይታወቅና ግልፅ በሆነ መንገድ ምርጫን ለማካሄድ በማቀድ በገዥው ፓርቲ ለዓለም አቀፍ ታዛቢዎች ገራም የሆነ የታዘቡኝ ጥሪ መቅረብንና ይህም የአውሮፓ ህብረት ይሁንታ ማግኘትን ተከትሎ እንደሆነ ያስረዳሉ። አያይዘውም የታዛቢ ሉኡኩ ምርጫውን ሲታዘብ ታሳቢ ያደረጋቸው በዓለም አቀፍ ደረጃ ተቀባይነት ያላቸውን የሲቪልና ፖለቲካዊ መብቶችን ታሳቢ ያደረጉና በኢትዮጵያ መንግስትም ቅቡል የሆኑ የዴሞክራሲ መርሆዎች ሲሆኑ ለዋቢነትም ወቅታዊ ምርጫዎችን ማካሄድ፣ ለምርጫ ብቁ የሆኑ ዜጐች በመምረጥም እንዲሳተፉ መፍቀድን፣ ሂደቱንም በሚስጥር ማካሄድንና የመሳሰሉትን ድንጋጌዎች ተፈፃሚነት መሰረት በማድረግ እንደሆነ አትተዋል።</p>

<p>በዚህም መሠረት እንኳንስ ለተሳታፊው ህዝብ ለተመልካችም ገራም የግንቦት 7 ቀን ትዕይንት በአርአያነቱ አወድሰው የምርጫ ቆጠራውንና ውጤት አገላለፅን ተከትሎ በምርጫ ቦርዱና ተወዳዳሪ ፓርቲዎች በተለይም በኢህአዴግ ረገድ የታየውን ምግባር ኮንነዋል።</p>

<p>እኚሁ ታዛቢ የምርጫ ውጤቱን ተከትሎ በተወዳዳሪ ፓርቲዎች የቀረቡ አቤቱታዎችን ለማጣራት የተደረገውን ጥረት አወድሰው ሂደቱን ግን በሥልጣን ላይ ያለው መንግስት ታሪካዊ ሀላፊነትና ግዴታውን በብቃት ለመወጣት እንደተሳነው ያስረዳሉ። ለዚህ ድምዳሜያቸው ታሳቢ የሚያደርጓቸውን ምክንያቶች በሁለት ይከፍሏቸዋል። በዋነኛነትም የቅሬታ ማጣራት ሂደቱ የተካሄደው የሰብአዊ መብቶችን ነፃነቶች በገዥው ፓርቲ በይፋ እየተጣሱ ባሉበት በተለይም በተቃዋሚ ፓርቲ መሪዎችና ደጋፊዎች ላይ እየተፈፀመ ባለው ሁኔታ እና የአጣሪ ኮሚቴዎቹ ወገንተኛ ያለመሆን አጠያያቂ በሆነበት ሁኔታ መሆኑን መንግስት ሀላፊነቱን ተወጥቷል ለማለት እንደማይቻል ያስረግጣሉ። </p>

<p>በመሆኑም ይላሉ እኚህ የልዑክ መሪ ተቃዋሚ ፓርቲዎች በደላቸውን በዝርዝር ለምርጫ ቦርድና በፓርቲዎች የጋራ መድረክ ስምምነት ላገኘው የቅሬታ አጣሪ ኮሚቴ አቅርበው ፍትህ ቢጓደልባቸው የሚቀራቸው አማራጭም ወደ ፍ/ቤት መሄድ ሆኖ ሳለ ዳሩ ግን እዚያም የሚጠብቋቸውና ቅሬታ ያሳደሩባቸው አቶ ከማል በድሪ መሆናቸው ህዝባዊ አመኔታ የሚቸረው ፍርድን ለሻተ ተቃዋሚ ነገሩ ግራ ነው ይላሉ።</p>

<p>የቅሬታ አጣሪ ኮሚቴ ኮሚቴዎችን ውሳኔ በተመለከተ ደግሞ አጣሪዎቹ ኢህአዴግን አለኝ የሚለውን ቅሬታ ለማዳመጥ የምርጫ ቦርድን የመጨረሻ ውሳኔ ለማስረገጥ ያለሙ ለመሆናቸው በቅንጅት በኩል ከቀረቡ ቅሬታዎች 89%፣ በህብረቱ ደግሞ 73% ያህሉን አጣሪ ኮሚቴው ውድቅ ማድረጉን ጠቁመው የኢህአዴግ ቅሬታን አስመልክቶ 87% ያህሉ በጐ ምላሽና ይሁንታ ማግኘቱን ይጠቅሳሉ።</p>

<p> በሂደቱ ረገድም በተቃዋሚ ፓርቲዎች አቤቱታቸውን ለተገቢው መንገድ ለማቅረብ እንዳይችሉ የምስክሮቻቸውና ታዛቢዎቻቸው ላይ ይደርስ የነበረው እንግልት ተፅእኖ ማሳደሩን አውስተው አጣሪ ኮሚቴው በመርህ ደረጃ ከፓርቲዎቹ አንድ ተወካይና ከምርጫ ቦርድም አንድ አባል እንዲኖር ማድረጉ መልካም ቢሆንም በምግባር ግን የምርጫ ቦርድ አባላት ለገዢው ፓርቲ ባሳዩት ቀናኢነት የተቃዋሚ ፓርቲዎች መረጃ አዘል አቤቱታዎች ውድቅ ሊሆኑ ችለዋል በአጠቃላይ የአቤቱታ ማጣራት ሂደቱ አለም አቀፍ መስፈርቶችን አሟልቷል ለማለት እንደሚቸገሩ በማስረጃ አጣቅሰው አትተዋል።</p>

<p>በዳግም ምርጫ የተስተዋሉ ኩነቶችን ሲያብራሩ የምርጫው ሁኔታ ሰላማዊና መልካም እንደነበር ሳይሸሽጉ በአመዛኙ በሂደቱ ላይ መጥፎ ድባብ አሳድረዋል ያሏቸውን ነጥቦች ጠቃቅሰዋል። ለምሳሌ ያክልም አብዛኛው መራጭ ስለ ዳግም ምርጫ መረጃ እንደሌለው በግንቦት 7 ቀን በተካሄደው ምርጫ ላይ ተሳታፊ የነበረው ህዝብ በአመዛኙ አለመሳተፉ እና የሀገር ውስጥ ታዛቢዎች አናሳ መሆኑና የተቃዋሚ ፓርቲ ታዛቢዎች ጭርሱን አለመኖር በምርጫ ጣቢያዎች ውስጥ ሳይቀር ታጣቂዎች መስተዋላቸው የዳግም ምርጫው የፈየደው በቀደመው ምርጫ የተሸነፉ የኢህአዴግ አባላትን ዳግም የም/ቤት አባል ከማድረግ የዘለለ አለመሆኑን በሪፖርታቸው ተመልክቷል።</p>

<p>በመጨረሻም በሶማሌ ክልል የተካሄደውን ምርጫ አስመልክተው በሰጡት መግለጫ የመራጮች ምዝገባ ስርዓት አልባ ብቻ ሳይሆን ምርጫ ካርዶች በየሱቆች እንደሸቀጥ ሲሸጡ ላስተዋለ ጉዳዩ የሚመለከተው የምርጫ ቦርድ ሁደቱን መቆጣጠር እንደተሳነው ያሳያል ይላሉ። የምርጫ ውጤት ቆጠራ ሂደቱ ወጥነትን ያልተላበሰ በርካታ ችግሮች የተስተዋሉበት መሆኑ በሀገሪቱ ከተካሄደው ምርጫ አንፃር ምርጫውን ለማካሄድ የሶስት ወር ጊዜ እስትንፋስ የነበረው የብሔራዊ ምርጫ ቦርድ ለምርጫው በአግባቡ መጠናቀቅ ብርቱ ጥረት ቢያደርግም ስኬት እንዳልቀናው አስረድተዋል።</p>

<p>ይኸው የአውሮፓ ህብረት የምርጫ ታዛቢ ቡድን በኢትዮጵያ የተካሄደውን ምርጫ አስመልክቶ ጥቅልና የመጨረሻ የሆነውን የትዝብት ሪፖርት መስከረም 13 ቀን 1997 ይፋ እንደሚያደርግ ገልጿል።</p>

<p class="align-center"><a href="/Gazettas/ZeMonitor/info/ZeMonitor.html">ከዘ ሞኒተር ነሐሴ 20 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1997/ነሐሴ/20/ዘ፡ሞኒተር1.201297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
