<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደሴ ቅንጅትና ኢዴኃኅ ክርክሩን አቋርጠው ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደሴ ቅንጅትና ኢዴኃኅ ክርክሩን አቋርጠው ወጡ</h2>


<p>በአማራ ክልል በደሴ እና ደብረታቦር ከተሞች ውስጥ የተጠራው የፖለቲካ ፓርቲዎች የክርክር መድረክ እንደታሰበው ሳይካሄድ ቀረ።</p>

<p>በወጣቱ ጉዳይ ላይ በዋነኛነት አተኩሮ በፖለቲካ ፓርቲዎቹ ፕሮግራምና ዕቅዶቻቸው ላይ ይካሄዳል የተባለለት የክርክር መድረክ ተቃዋሚ ፓርቲዎቹ ተሳታፊ ለመሆን ባለመፍቀዳቸው ነው ሳይካሄድ የቀረው ተብሏል።</p>

<p>በደቡብ ወሎ ወጣቶች ማኅበር አዘጋጅነት በደሴ ከተማ በተጠራው የመከራከሪያ መድረክ ላይ ብአዴን ኢዴኃን እና ቅንጅት ፕሮግራማቸውንና ዓላማቸውን ለወጣቱ ያላቸውን አማራጭ ሀሳብ ይዘው ቢቀርቡም ሁለቱ ተቃዋሚ የፖለቲካ ፓርቲዎች ክርክሩን ሊጀመር ሲል አቋርጠው በመውጣታቸው ምክንያት ስብሰባው ተበትኗል።</p>

<p>የቅንጅት ለአንድነትና ለዲሞክራሲ እና የኢትዮጵያ ዲሞክራሲያዊ ኃይሎች ሕብረት ተወካዮች ስብሰባውን አቋርጠው የወጡበት ምክንያት አብዛኛው የክርክሩ ተሳታፊዎች የኢህአዴግ ደጋፊ በመሆናቸው ከአዳራሹ ውጭ ያሉ ወጣቶች ወደ አዳራሹ መግባት ይገባቸዋል የሚል ሀሳብ በማቅረባቸውና ሀሳቡ ተቀባይነት ባለማግኘቱ ክርክሩ ሳይጀመር አቋርጠው ከአዳራሹ ወጥተዋል።</p>

<p>ሁለቱ የተቃዋሚ ፖለቲካ ፓርቲዎች ክርክሩን አቋርጠው ከአዳራሹ ሲወጡ በስፍራው የተገኙትም ደጋፊዎቻቸው የሆኑ ወጣቶች ተከትለው ወጥተዋል።</p>

<p>የወጣት ማህበሩ እንደገለፀው ቀደም ሲል መድረኩ ከመዘጋጀቱ በፊት ተወዳዳሪ የፖለቲካ ድርጅቶቹ ተወካዮች በጋራ ተወያይተው በመከራከሪያ ርዕሱ ላይ ስምምነት አድርገው ነበር። ሆኖም የተያዘው ፕሮግራም በመቋረጡ ሳቢያ 1 ሺህ 290 በላይ ወጣቶች ክርክሩን ሳይከታተሉ ቀርተዋል።</p>

<p>በመድረኩ አወያይ አማካይነት የብአዴን ኢህአዴግ ተወካዮች በወጣቱ ዙሪያ ያላቸውን ፕሮግራምና ዕቅድ ለተሰብሳቢዎቹ እንዲያቀርቡ ሀሳብ ያቀረቡ ቢሆንም ይሁንታን ባለማግኘታቸው ለሌላ ጊዜ እንዲሆን ተወስኗል። በተመሳሳይ ዜና የደቡብ ጎንደር ወጣቶች ማህበር በደብረታቦር ከተማ ባዘጋጀው የተፎካካሪ ፓርቲዎች ክርክር ላይ መኢአድ እና ኢዴአህ ሳይገኙ በመቅረታቸው ክርክሩ እንደታሰበው ሆኖ ሳይከናወን ቀርቷል።</p>

<p>ፓርቲዎቹ በወጣቱ ዙሪያ በግንቦቱ ምርጫ ላይ ያላቸውንና የሚያቀርቡትን ፖሊሲ ለከተማዋ ወጣቶች እንዲያቀርቡና እንዲያስረዱ በማህበሩ በኩል የጥሪ ደብዳቤ ደርሷቸው አልተገኙም ሲል የደቡብ ጎንደር ወጣቶች ማህበር ገልጿል።</p>

<p>ባልተሳካው የክርክር መድረክ ላይ አማራ ዲሞክራሲያዊ ንቅናቄ ብአዴን ተገኝቶ ለወጣቱ አለኝ የሚለውን ሀሳብ አቅርቧል።</p>

<p>የቅንጅት ለአንድነትና ለዲሞክራሲ የደቡብ ጎንደር ዞን ኮሚቴ ሰብሳቢ የሆኑት አቶ ደጀን ተገኝ የመኢአድና ኢዴአፓ መድህን አባላት በመድረኩ ያልተሳተፉበት ምክንያት ለወጣቱ የሚያቀርቡት አማራጭ ሐሳብ ስለሌላቸውና ወጣቱን ሳያከብሩ ቀርተው ሳይሆን ከመድረኩ አዘጋጅ በኩል ጥሪው ከመተላለፉ አስቀድሞ አባላቱ በሌላ የምርጫ ፕሮግራም በመያዛቸው ነው ሲሉ አስታውቀዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ሚያዝያ 07 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1997/ሚያዝያ/07/ዘ፡ሞኒተር3.070897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
