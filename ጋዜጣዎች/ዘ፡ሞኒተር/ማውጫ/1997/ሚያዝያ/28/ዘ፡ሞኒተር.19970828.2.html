<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ም/ቤቱ 2.5 ሚ.ብር የአባላትን ዕዳ ሠረዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ም/ቤቱ 2.5 ሚ.ብር የአባላትን ዕዳ ሠረዘ</h2>


<p>የአዲስ አበባ ንግድ ምክር ቤት ከአባላቱ የሚፈለግ ከ2.47 ሚሊዮን ብር በላይ ዕዳ መሰብሰብ አለመቻሉ ተገለፀ። ይህው ከምክር ቤቱ አባላት የሚፈለገው ዕዳ ከአራት ዓመት በላይ የቆየና ሊሰበሰብ የማይችል በመሆኑ በምክር ቤቱ ቦርድ ውሳኔ መሠረት ከም/ቤቱ ላልተከፈለ አባላት ለሚፈለግ ዕዳ የመጠባበቂያ ሂሳብ ላይ ተቀንሶ ከመዝገብ መሰረዙን የምክር ቤቱን የ1996 ዓ.ም ሂሳብ የመረመሩት የውጭ ኦዲተሮች በያዝነው ሳምንት ረቡዕ ዕለት በተካሄደው የምክር ቤቱ 28ኛ ጠቅላላ ጉባኤ ላይ አስታውቀዋል።</p>

<p>በዚህ ጉባኤ ላይ ከአባላቶች የሚፈለገው ዕዳ ለምን እንደተሰረዘ ጥያቄ ቀርቦ የነበረ ሲሆን በምክር ቤቱ አሠራር መሠረት ለዚሁ ለማይከፈል (ከአባላት ለሚፈለግ) ዕዳ የሚያዝ መጠባበቂያ ከምክር ቤቱ ገቢ ላይ እንደሚያዝና በምክር ቤቱ አሰራር ደምብ ከአራት አመት በላይ የቆየና ሊሰበሰብ ያልቻለ ዕዳ ከተጠራቀመው ፈንድ ተቀንሶ ከመዝገብ እንደሚሰረዝ ተገልጿል። ይኸው የተጠቀሰው ዕዳ የሚፈለግባቸው የምክር ቤቱ አባልትም በአገር ውስጥ የሌሉ፣ በምክር ቤቱ ያላቸውን ተሳትፎ እንዲሁም ንግዳቸውንም ያቋረጡ መሆናቸው ተገልጿል።</p>

<p>ምክር ቤቱ ባቀረበው የያዝነው አመት (1997 ዓ.ም) የመጀመሪያዎቹ ስምንት ወራት የምክር ቤቱ ሀብትና ዕዳ ሂሳብ መግለጫ መሠረት በባንክና በእጅ የሚገኘው የም/ቤቱ የተጣራ ተንቀሳቃሽ ሂሳብ ከ6.98 ሚሊዮን ብር በላይ ሲሆን የተጣራ ቋሚ ንብረቱም ከ3 ሚሊዮን ብር በላይ እንደሚገመትና ይህም የም/ቤቱ ጠቅላላ የተጣራ ሃብት ከ10 ሚሊዮን ብር በላይ እንደሆነ ተመልክቷል። ይኸው አሃዝ ከባለፈው ዓመት መዝጊያ ጋር ሲነፃፀር ከ730 ሺ ብር በላይ ማሽቆልቆሉ ይታያል።</p>

<p>ም/ቤቱ በ1997 ዓ.ም በስምንት ወራት ብቻ ያገኘው ገቢ (5.74 ሚሊዮን ብር) አምና በድፍን ዓመቱ ካገኘው ገቢ በ300 ሺ ብር እንደሚል መግለጫው የሚያመለክት ሲሆን በአንፃሩ በስምንት ወር ውስጥ ያወጣው ጠቅላላ ወጪ (4.7 ሚሊዮን ብር) አምና በድፍን አመቱ ከወጣው ጠቅላላ ወጪ ከ790 ሺ ብር በላይ ከፍ እንደሚል የምክር ቤቱ መግለጫ አሳይቷል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ሚያዝያ 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1997/ሚያዝያ/28/ዘ፡ሞኒተር2.280897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
