<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ2005 ዓ.ም ጀምሮ ለኢትዮጵያ የሚመደበው የአፍሪካ ልማት ባንክ የፋይናንስ አገልግሎት መቶ በመቶ ነፃ የገንዘብ እርዳታ እንደሚሆን ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከ2005 ዓ.ም ጀምሮ ለኢትዮጵያ የሚመደበው የአፍሪካ ልማት ባንክ የፋይናንስ አገልግሎት መቶ በመቶ ነፃ የገንዘብ እርዳታ እንደሚሆን ይጠበቃል</h2>


<p>የአፍሪካ ልማት ባንክ ግሩፕ እ.ኤ.አ ከሚቀጥለው 2005 ዓ.ም ጀምሮ ለኢትዮጵያ የሚመደበው የፋይናንስ አገልግሎት መቶ በመቶ የማይመለስ ነፃ የገንዘብ እርዳታ እንደሚሆን ይጠበቃል ሲሉ በኢትዮጵያ የአፍሪካ ልማት ግሩፕ ዋና ተጠሪ ዶክተር ፔይሬ ስያ በተለይ ለዘሞኒተር ጋዜጣ ገለፁ።</p>

<p>በአሁን ሰዓት ኢትዮጵያ ከአፍሪካ ልማት ፈንድ ከምታገኘው የፋይናንስ አገልግሎት 27 በመቶው የማይመለስ ነፃ የገንዘብ ዕርዳታ መሆኑን የገለፁት ዶክተር ስያ ኢትዮጵያ ያለችበት ፈታኝ የሆነ የኢኮኖሚ ችግርና በተለይ የተንሰራፋው ድህነት ለመቀነስ መንግስት እየወሰደ ያለው የድህነት ቅነሳ ፕሮግራም መበረታታት የሚገባው በመሆኑ ባንኩ ለኢትዮጵያ የሚመድበው ፋይናንስ ሙሉ በሙሉ ነፃ የገንዘብ ዕርዳታ እንዲሆን ያነሳሳ ዋነኛ ምክንያት ነው ብለዋል።</p>

<p>በአፍሪካ ልማት ፈንድ የፋይናንስ እገዛ አካማይነት በአሁን ሰዓት በኢትዮጵያ ወደ 26 የሚጠጉና ከ787 ሚሊዮን ዶላር በላይ የሚገመቱ ፕሮጀክቶች በመካሄድ ላይ የሚገኙ ሲሆን በያዝነው 2004 ዓ.ም ብቻ ባንኩ ለተለያየ ስድስት ፕሮጀክቶች የ137 ሚሊዮን ዶላር በጀት ማፅደቁን ዶክተሩ ገልፀዋል።</p>

<p>እ.ኤ.አ ከ2005-2007 ዓ.ም በቀጣዩ ሦስት ዓመታት ጊዜ ውስጥ የአፍሪካ ልማት ፈንድ በዝቅተኛ የኢኮኖሚ ደረጃ ላይ ለሚገኙ አብዛኛዎቹ የአፍሪካ አገራት የሚመድበው የፋይናስ በጀት ከ2002-2004 ዓ.ም ከመደበው በጀት በ43 በመቶ በመጨመር 5. ቢሊዮን ዶላር የሚደርስ መሆኑን ዶክተር ስያ ጠቁመዋል።</p>

<p>የአፍሪካ ልማት ባንክ አካል በሆነው የአፍሪካ ልማት ፈንድ ተጠቃሚ የአፍሪካ አገሮች ቁጥር ኢትዮጵያን ጨምሮ 38 ሲሆኑ እነዚህም በዝቅተኛ የኢኮኖሚ ደረጃ በመለስተኛ የገበያ ዋጋ የሚሰጠውን የብድር አገልግሎት ለመጠቀም አቅም የሌላቸው ናቸው።</p>

<p>የአፍሪካ ልማት ፈንድ ለነዚህ አገሮች የሚሰጠው የፋይናንስ አገልግሎት ሁለት ዓይነት ሲሆን አንደኛው በረጅም ጊዜ የሚከፈል ወለድ አልባ ብድር፣ ሌላኛው ደግሞ ፈፅሞ የማይከፈል ነጻ የገንዘብ ዕርዳታ ነው።</p>

<p>ከ38 ቱ አገሮች በተጨማሪ ሌላ ኢኮኖሚያቸው በመካከለኛ ደረጃ የሚፈርጀው ናይጄሪያና ዙምባቡዌ ሁለቱንም የባንኩንና ወለድ አልባ የሆነውን የልማት ፈንዱን የብድር አገልግሎት ማግኘት የሚችሉ ሲሆን ቀሪዎች ኢኮኖሚያቸው የተሻለ ደረጃ ላይ የሚገኘው 12 የአፍሪካ አገሮች ከአፍሪካ ልማት ባንክ ግሩፕ የሚያገኙት አገልግሎት ወለድ የሚጠየቅበትን የባንኩን አገልግሎት ብቻ ነው።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ታኅሣሥ 22 ቀን 1997</a></p>

</body>
</html>	
