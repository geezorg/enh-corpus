<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ቡድናችን ኬንያን በጭንቅ አሸንፎ ለፍፃሜ ደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብሔራዊ ቡድናችን ኬንያን በጭንቅ አሸንፎ ለፍፃሜ ደረሰ</h2>


<p>ከትናንት በስቲያ ረቡዕ በመደበኛውና በተጨማሪው 30 ደቂቃ ውስጥ 2ለ2 ተለያይቶ የኬንያን ቡድን በመለያ ምቶች 5-4 ያሸነፈው የኢትዮጵያ ብሔራዊ እግር ኳስ ቡድን ለነገው 28ኛው የሴካፋ አላሙዲ ሲኒየር ቻሌንጅ ካፕ ፍፃሜ ደርሷል።</p>

<p>በዚሁ እለት ሱዳንን 2 ለ1 በሆነ ውጤት ያሸነፈው የብሩንዲ ቡድን ነገ ቅዳሜ በሚደረገው የፍፃሜ ውድድር የኢትዮጵያን ቡድን ይገጥማል።</p>

<p>የኢትዮጵያና የብሩንዲ ብሔራዊ ቡድኖች በመጀመሪያም በምድብ አንድ የተደለደሉ ሲሆን በመክፈቻው እለት ተጋጥመው ብሔራዊ ቡድናችን 2 ለ1 ማሸነፉ ይታወሳል። እነዚህ ቡድኖች የሴካፋን ውድድር እንዳስጀመሩ ሁሉ በመጨረሻውም እለት ሁለቱ መጋጠማቸው የምድብ አንድን ጥንካሬ ያመላክታል የሚሉ የስፖርት ቤተሰቦች አሉ።</p>

<p>ነገር ግን በቅድሚያ ጠንካራ ይሆናል ብሎ የተገመተው ምድብ ሁለት ሲሆን ይህ ምድብ በሂደት እንደተጠበቀው ሆኖ አልተገኘም።</p>

<p>በምድብ ሁለት ኬኒያ ሱዳን ኡጋንዳና ሶማሊያ የተደለደሉ ሲሆን እነዚህ ቡድኖች በሴካፍ የ27 ዓመት የውድድር ዘመን ጠንካሮች እንደነበሩ ይታወቃል።</p>

<p>ሴካፋ እ.ኤ.አ በ1973 ሲመሰረት አንስቶ የዘንድሮውን ሳይጨምር 27 ጊዜያት ተከናውኖ በገንዘብ እጦት ሳቢያ አራቴ መቋረጡ ይታወቃል። እስካሁን ድረስ የኡጋንዳ ብሄራዊ ቡድን 9 ጊዜያት አሸናፊ በመሆን ባለ ክብረ ወሰን ነው። አራት ጊዜያት ባለዋንጫ የሆነው የኬንያ ብሄራዊ ቡድን የዘንድሮን ጨምሮ 28ቱንም ጊዜያት በመካፈል እስካሁን ግንባር ቀደም ሲሆን ኡጋንዳ በ27 ጊዜያት የተካይፋነት ሪኮርድ በሁለተኝነት ይከተላል። የሱዳንም ብሔራዊ ቡድን ቢሆን በአፍሪካ እግር ኳስ ረዘም ያለ ታሪክ ስላለው ከዚህ በመነሳት ምድብ ሁለትን ጠንካራ ነው በማለት ብዙዎች የቅድሚያ ግምት መስጠታቸው ያስኬዳል ግን በታሰበው አይነት አለመሄዱ ታይቷል።</p>

<p>ኢትዮጵያ ፣ ብሩንዲ፣ ሩዋንዳ፣ ታንዛኒያና ዛንዚባር ተካፋይ የሆኑበት ምድብ አንድ የሩዋንዳ ብሔራዊ ቡድን ወደተከታዩ ዙር ያልፋል የሚል ሰፊ የቅድሚያ ግምት ተሰጥቶት ነበር።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ታኅሣሥ 15 ቀን 1997</a></p>

</body>
</html>	
