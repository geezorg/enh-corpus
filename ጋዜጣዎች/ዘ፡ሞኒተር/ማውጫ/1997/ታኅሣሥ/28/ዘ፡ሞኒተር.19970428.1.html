<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በማንኛውም ሰዓትና አቅጣጫ ጦርነት ሊፈነዳ ይቻላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በማንኛውም ሰዓትና አቅጣጫ ጦርነት ሊፈነዳ ይቻላል</h2>


<p>የኤርትራው ፕሬዚዳንት ኢሳይያስ አፈወርቂ ባለፈው ሰኞ ለሕዝባቸው በቴሌቪዥን ንግግር አድርገዋል። የፕሬዚዳንቱ ንግግር ብዙዎችን ያስገረመና ያስደነገጠ፣ በአካባቢው በማንኛውም ሰዓትና አቅጣጫ ጦርነት መፈንዳቱ የማይቀር መሆኑን የሚያመላክት፣ በሁለቱ ሀገራት ድንበር ላይ ግጭቱን ለማስወገድ የሠፈረውን የተመድ የሰላም አስከባሪ ኃይል የ(አንሚ)ን ሕልውና ጥያቄ ውስጥ ያስገባ መሆኑ የታየበት እንደሆነ የአካባቢውን ጂኦፖለቲካዊ ሁናቴ የሚያጠኑ ምሁራንና ዲፕሎማቶች አስተያየታቸውን ሲሰጡ ተስተውሏል።</p>

<p>ፕሬዚዳንቱ በንግግራቸው እንዳስታወቁት በድንበር ኮሚሽኑ የተወሰነው ውሳኔ ተግባራዊ እንዳይሆን የኢትዮጵያ መንግስት የተለያዩ ሰበቦችን እየፈጠረ መቆየቱንና አሜሪካም ብትሆን ከመጀመሪያው ጀምሮ የጉዳዩ ዋነኛ ተዋናይ ሆና ነገር ግን ጦርነት ያሉት ሠላም እንዲሁ መሀከል ላይ ተንጠልጥለን እንድንቀር ያደረገችን እራሷ አሜሪካ ከመሆኗ በተጨማሪ ኢትዮጵያ የድንበር ኮሚሽኑን ውሳኔ ተግባራዊ እንድታደርግ ጫና ስታደርግ መቆየቷ ተገቢ አለመሆኑንና በተለይ ደግሞ የኢትዮጵያ መንግሥት የአለምን ሕብረተሰብ ለማደናበር አዲስ የሰላም ውጥን ሲያቀርብ የአሜሪካ መንግስት ማውገዝ ሲገባው ዝምታን መምረጡ በኤርትራ በኩል ቅሬታን የፈጠረ ክስተት እንደሆነ በንግግራቸው ወቅት ገልፀዋል።</p>

<p>ፕሬዚዳንት ኢሳይያስ ቀጥለውም በሁለት አመት ተኩል ውስጥ ምንም ያልፈየደ የሰላም አስከባሪ ኃይል ወደፊትም የሚያመጣው ነገር አለ ብዬ አልገምትም። አካሄዱም እራሱ የሰላም አስከባሪው ኃይልም ሕጋዊ አይደለም አይደለም የምንለው በገዛ ተግባሩ ነው ካሉ በኋላ በተጨማሪም ውሳኔውን ተግባራዊ የማያስደርግ ሰላም አስከባሪ ከሆነ ራሱ ህጋዊነቱና ለሰላም አለኝ የሚለውን ትርጉም የሚያፈርሰው ነው ብለዋል።</p>

<p>ፕሬዚዳንቱ «ከእንግዲህ የሰላም ቀጠና ብሎ ነገር የለም» ሲሉ በተደመጡበት ንግግር አንሚን ስጋት ላይ የሚከት ብቻ ሳይሆን ለአስር ሺዎች ሞት መንስኤ የሆነውና ለብዙዎች በአስከፊነቱ የተነሳ «የክፍለ ዘመኑ ዘግናኝ ጦርነት» ያሉት መጨራረስ ዳግም ሊቀሰቀስ እንደሚችል ያመላከተ ንግግር እንደሆነ ተገምቷል።</p>

<p>የኤርትራ መንግስት በድንበር አካባቢው የሰላም አስከባሪ ኃይል እንዲሰፍን በተስማማው መሰረት የመንግስታቱ ማህበር የሰላም አስከባሪ ኃይል የሰላም ቀጠና በመከለል የቆየ ሲሆን፣ በአሁኑ ሰዓት የድንበር ኮሚሽኑ ውሳኔ ተግባራዊ አለመደረጉ በኢትዮጵያ መንግስት ላይ አለማቀፉ ማህበረሰብ ጫና አለማድረጉ፣ የኢትዮጵያ መንግስት ላቀረበው አዲስ የሰላም ሀሳብ ከፍተኛ ድጋፍ ማግኘቱና ሌሎችም ምክንያቶች በመጨማመራቸው የኤርትራ መንግሥት የሰላም አስከባሪው ኃይልና ለሰላም ቀጠናው መከበር የወጡ ሕግጋትን እንደማያከብር ይፋ አድርጓል።</p>

<p>ፕሬዚዳንቱ ጠላት የሚሏት የኢትዮጵያ መንግሥት በታሪኩ ውስጥ እንዳሁኑ አይነት የጦርነት ዝግጅት ሲያደርግ ተስተውሎ አያውቅም ካሉ በኋላ የሰላም ሀሳቡ የጊዜ መግዥያና የማጭበርበሪያ ስልት ከመሆን የዘለለ ፋይዳ እንደሌለው ወያኔ የአገዛዝ ዘመኑን ለማራዘምም ከጦርነት ውጭ አማራጭ ስለሌለው ለዚሁ አማራጩም ከፍ ያለ ዝግጅት እያደረገ ነው ሲሉ ከሰዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ታኅሣሥ 28 ቀን 1997</a></p>

</body>
</html>	
