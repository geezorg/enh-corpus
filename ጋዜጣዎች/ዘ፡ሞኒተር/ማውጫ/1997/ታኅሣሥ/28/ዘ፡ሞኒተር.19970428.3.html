<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምዕራብ አፍሪካ አሁንም የሽብርተኝነት አደጋ እንዳንዣበበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በምዕራብ አፍሪካ አሁንም የሽብርተኝነት አደጋ እንዳንዣበበ ነው</h2>


<p>ፕሮፌሰር ክንፈ አብርሃ ትላንት ከሰዓት በኋላ በሸራተን አዲስ እንደገለፁት የምስራቅ አፍሪካ ቀንድ አካባቢ ያሉ አገሮች አሁንም አዲስ የሽብርተኝነት ስጋት አንዣቦባቸዋል።</p>

<p>አዲስ ስጋት ሆኖ ለቀጠለው ሽብርተኝነት ፕሮፌሰሩ በምክንያትነት ያቀረቡት አሁንም የሶማሊያ መንግስት አልባ ሆኖ መቀጠል፣ በጅቡቲ ውስጥ እየታየ ያለው የሀገሬው ሰው ከሽብርተኞች ጋር የፈጠረው ትስስር፣ በኤርትራ እስላማዊ ጅሃድ እንቅስቃሴ መኖር፣ በኢትዮጵያ፣ በኬንያና እንዲሁም በታንዛንያ እየታዩ ያሉትን ተጨባጭ ሁኔታዎችን በጥናት በተደገፈ መረጃ በመተንተን ነው።</p>

<p>ምንም እንኳን አለም አቀፍ ትኩረት ተሰጥቶት አደጋውን ለመግታት ከፍተኛ እርብርብ እየተደረገ ቢሆንም በቀንዱ አካባቢ ባሉ ሀገሮች እየተስፋፋ ያለው ድህነትና አለመረጋጋት ለሽብርተኞች የተሻለ መንቀሳቀሻ እንደፈጠረላቸው ፕሮፌሰሩ አስምረውበታል።</p>

<p>እንደ ዳይሬክተሩ ፕሮፌሰር ክንፈ አብርሃም ገለፃ ከዚህ በተጨማሪ እስካሁን ድረስ የአለም አቀፍ ሽብርተኝነት ወጥ ትርጉም አለማግኘቱ ይህም አንዱ አገር በሽብርተኝነት የተፈረጀውን አካል በሌላው አገር የነፃነት ታጋይ ወይም የፖለቲካ ተቃዋሚ እንዲደረግ ተደርጎ መቆጠሩ ለችግሩ የተሻለ መፍትሄ ለማፈላለግ የሚደረገውን ጥረት እንዳዳከመው አብራርተዋል።</p>

<p>ሽብርተኝነት በየሀገሩ ከሚታየው ቦምብ የማፈንዳት ወይም በሰላማዊ ዜጎች ላይ እልቂት ከመጋበዝ የተለየ ገፅታ እንዳለው የገለፁት ፕሮፌሰር ክንፈ ሌላው ገፁ በፍርሃትና ሽንፈትን ባለመቀበል ውጥረት ውስጥ ባለው የድህነት ዝምታ ውስጥ ይታያል ብለዋል።</p>

<p>ከዚህም በሻገር በ1990ዎቹ በሱዳንና በሶማሊያ ኦሳማ ቢላደን የዘረጋቸው የሽብርተኝነት መረቦች አሁንም ጨርሰው አለመበጣጠሳቸውን የጠቆሙት ፕሮፌሰሩ፣ የቀንዱ ሀገራት አሁንም እንደገና ተጠናክረው በቀጠሉት የሽብርተኞች ቅሪቶች ስጋት ውስጥ መሆናቸውን አክለው አመልክተዋል።</p>

<p>ሽብርተኝነትን ለመከላከል የጋራ አቋም ለመያዝ ያስችላል ተብሎ በታሰበው በዚሁ ስብሰባ ከአሜሪካ ፣ ከቻይና፣ ከደቡብ አፍሪካ፣ ከናይጄሪያ፣ ከኬኒያ፣ ከጋና፣ ከኢራንና ከቱርክ የመጡ ባለሙያዎች ተሳትፈውበታል።</p>

<p>ይህን ክፍለ አህጉራዊ አውደ ጥናት ያዘጋጁት የኢትዮጵያ የሰላምና ልማት ተቋምና የቻይና የአፍሪካና የእስያ የመረጃ ማደራጃ መስሪያ ቤት በመተባበር ነው።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ታኅሣሥ 28 ቀን 1997</a></p>

</body>
</html>	
