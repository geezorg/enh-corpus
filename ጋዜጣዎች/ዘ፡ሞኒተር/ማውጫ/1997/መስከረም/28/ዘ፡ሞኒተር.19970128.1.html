<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቶኒ ብሌየር ጉብኝታቸውን አቋርጠው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቶኒ ብሌየር ጉብኝታቸውን አቋርጠው ተመለሱ</h2>


<p>የእንግሊዙ ጠቅላይ ሚኒስትር ቶኒ ብሌየር በኢትዮጵያ የሚያደርጉት የሶስት ቀን የሥራ ጉብኝት አንድ ቀን ሲቀረው አቋርጠው በትናንትናው ዕለት ምሽት ከኢትዮጵያ ለቀው መውጣታቸው ተገለፀ።</p>

<p>ጠቅላይ ሚኒስትሩ ጉብኝታቸውን አቋርጠው የወጡበት ምክንያት ምን እንደሆነ በወቅቱ ያልተገለፀ ሲሆን ቀደም ሲል በተያዘው ፕሮግራም መሠረት በመጨረሻው የስራ ጉብኝታቸው ቀን በሚሆነው በዛሬው ዕለት በኢትዮጵያና በሱዳን ቆይታ በማድረግ በአፍሪካ የተንሰራፋውን ችግር ለማስወገድ ካቋቋሙት ኮሚሽን ጋር እንደሚመክሩ ነበር።</p>

<p>ከሳምንት በፊት ቀዶ ጥገና የተደረገላቸው ቶኒ ብሌየር በኢትዮጵያና ሱዳን ጉብኝታቸው ወቅት ሙሉ ጤናማ አቋም እንደነበራቸው የታየ በመሆኑ ከጤና ጋር በተያያዘ ችግር ጉብኝታቸውን ለማቋረጥ እንዳልተገደዱ ተገምቷል።</p>

<p>ጠቅላይ ሚንስትሩ በጉብኝታቸው ወቅት በአዲስ አበባ በሚገኘው የአፍሪካ ኢኮኖሚ አዳራሽ ንግግር ባደረጉበት ወቅት እንግሊዝ በሚቀጥለው የፈረንጆቹ ዓመት ቡድን 8 በመባል የሚታወቁትን የስምንቱ የበለጸጉ አገሮች ቡድን ፕሬዝዳንትነት በምትረከብበት ወቅት በአፍሪካ ያለውን ድህነት ለመቅረፍ የሚያግዝ ፖሊሲ በመንደፍና ፖሊሲው እንዲተገበር ጫና የምታደርግ መሆኑን ገልፀዋል።</p>

<p>«ኮሚሽኑ በአፍሪካ እድገት እንዳይሰፍን ምን እንደያዘው የሚያመላክት መረጃና በአንፃሩም በአፍሪካ እድገት ለማስመዝገብ ያስቻሉ ክንውኖችን ወይም መረጃዎች ይመረምራል» ያሉት ቶኒ ብሌየር ኮሚሽኑ በሚያጠናክረው ሪፖርት በአፍሪካ ያለው ችግር ብቻ ሳይሆን መፍትሔውም ጭምር የአለም ኅብረተሰብ የሚያውቅበት ይሆናል ሲሉ ገልፀዋል።</p>

<p>የአፍሪካ ጉብኝታቸው በሱዳን ዳርፉር የጀመሩት ብሌየር የአለም ህብረተሰብ በዳርፉር ሰላም እስኪሰፍን ድረስ እጁን አጣምሮ አይቀመጥም ሲሉ ለሱዳን መንግስት ማስጠንቀቂያ አዘል መልዕክት አስተላልፈዋል።</p>

<p>ጠቅላይ ሚኒስትር ቶኒ ብሌየር በኢትዮጵያ ቆይታቸው ወቅት በኤድስ ወላጅ አልባና በኤድስ የተጠቁ መኖሪያ የሆነውን በደብረዘይት ከተማ የሚገኘውን ኢየሩሳሌም በጎ አድራጎት ድርጅት ጎብኝተዋል፤ የተሰማቸውንም ሀዘንና ኤች አይ ቪ ኤድስ በአገሪቱ ላይ ያመጣውን እልቂት መመልከት እንደቻሉ ገልፀዋል። በተጨማሪም በሸራተን አዲስ የመንግስት ባለስልጣናቶችና ጠቅላይ ሚኒስትር በተገኙበት የራት ግብዣ እንደነበራቸው ኢዚአ ዘግቧል። </p>


<p>ይኸው በቶኒ ብሌየር የተቋቋመው የአፍሪካ ኮሚሽን 17 አባላት ያሉት ሲሆን ከአባላቱ ውስጥ የታንዛኒያው ፕሬዚዳንት ቤንጃሚን ሞካባ እና የኢትዮጵያው ጠቅላይ ሚኒስትር መለስ ዜናዊ ይገኙበታል። </p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር መስከረም 28 ቀን 1997</a></p>

</body>
</html>	
