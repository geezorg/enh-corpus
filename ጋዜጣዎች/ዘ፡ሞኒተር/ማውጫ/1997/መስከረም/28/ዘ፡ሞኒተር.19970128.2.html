<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵውያን የፖለቲካ ጥገኝነት ለማግኘት እየተቸገሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵውያን የፖለቲካ ጥገኝነት ለማግኘት እየተቸገሩ ነው</h2>


<p>በተለያዩ የአውሮፓ ሀገራት የፖለቲካ ጥገኝነት የሚጠይቁ ኢትዮጵያውያን ጥያቄያቸው አስፈላጊ መልስ እንዲያገኝ የሚያቀርቡት ምክንያት አሳማኝና ተጨባጭ ባለመሆኑ ከፍተኛ ችግር ውስጥ እንደሚገኙ የኖርዌይ መንግስት ባለሥልጣናት ገለፁ።</p>

<p>በቅርቡ በኖርዌይ የፖለቲካ ጥገኝነት የጠየቁ አምስት ኢትዮጵያውያን ጥያቄያቸው ተቀባይነት አጥቶ በኦስሎ ጎዳናዎች ለመኖር መገዳዳቸውን ተከትሎ ነው የኖርዌይ ባለሥልጣናት የኢትዮጵያውያኑ ፖለቲካ ጥገኝነት ጥያቄ አጥጋቢ አለመሆኑን በመግለፅ ላይ የሚገኙት።</p>

<p>በስካንዲኒቪያን ሀገሮች የተባበሩት መንግስታት የስደተኞች ጉዳይ ኮሚሽን ተወካይና የኖርዌይ ቤተክርስቲያን በበኩላቸው በአለማችን ቀዳሚ ባለጸጋ ሀገራት መካከል አንዷ የሆነችው ኖርዌይ ይህን መሠሉን ኢ - ሰብአዊ ተግባር መፈፀሟን ተቃውመዋል። ሁለቱ ቡድኖች እንደገለፁት በዚህ ዘመን አንድ ሰብአዊ ፍጡር ምግብ ከመከልከል የበለጠ ኢ-ሰብአዊ ተግባር እንደሌለው ገልፀዋል።</p>

<p>የተመድ ቃል አቀባይ መንስኒበርግ በበኩላቸው ድርጅታቸው ለኖርዌይ መንግስት የፖለቲካ ጥገኝነት ጥያቄ ያቀረቡና ጥያቄያቸው ውድቅ የሆነባቸው አምስት ኢትዮጵያውያንን መቀበሉን አስታውቀዋል።</p>

<p>የአምስቱ ኢትዮጵያውያን ጥያቄ ውድቅ ከሆነ በኋላ ስደተኞቹ ከስደተኞች መጠለያ የተባረሩት የሥራ ፈቃድም ሆነ የገንዘብ እርዳታ እንደተከለከሉ የስደተኞች ኮሚሽኑ ኃላፊዎች አስታውቀዋል።</p>

<p>እነዚሁ አምስት ኢትዮጵያውያን ላለፉት ስድስት ወራት በኦስሎ አውራ ጎዳናዎች ላይ ያለምንም ገቢ በመኖር ላይ ይገኛሉ። በአሁኑ ሰዓት በኖርዌይ እየተቃረበ በመጣው ክረምት ቅዝቃዜው ከፍተኛ በመሆኑና ካለመጠለያ መኖር ሕይወትን ለአደጋ የሚያጋልጥ በመሆኑ የስደተኞቹ እጣ ፈንታ አሳሳቢ እንደሆነ ተገልጿል።</p>

<p>የተመድ የስደተኞች ጉዳይ ኮሚሽን ቃል አቀባይ በአለም አቀፍ ሕግ መሠረት ማንኛውም ሰው ምግብና መጠለያ የማግኘት መብት እንዳለው ጠቅሰው እንዲህ አይነት ከመጠን ያለፈ ኢ-ሰብአዊ ውሳኔ ሲሰሙ የመጀመሪያቸው እንደነበረ ተናግረዋል።</p>

<p>በኖርዌይ በስደተኞች የተመደበው በጀት እንዲቆም በፓርላማው ከተወሰነ በኋላ ከተለያዩ ቡድኖች ተቃውሞ እየተሰማበት ይገኛል።</p>

<p>በመጨረሻም ከኖርዌይ ውጭ ባሉ የተለያዩ የስካንዲኒቪያን ሀገራት የፖለቲካ ጥገኝነት በሚጠይቁ ኢትዮጵያውያን መንግስታቱ ከኢትዮጵያ መግንስት ጋር ባላቸው ግንኙነት ሳቢያ የስደተኞቹ ጥያቄ አጥጋቢ ምክንያት የለውም በማለት ጥያቄያቸውን ውድቅ እያደረጉ በመምጣታቸው ኢትዮጵያውያን ስደተኞች በከፍተኛ ችግር ላይ እንደሆኑ ታውቋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር መስከረም 28 ቀን 1997</a></p>

</body>
</html>	
