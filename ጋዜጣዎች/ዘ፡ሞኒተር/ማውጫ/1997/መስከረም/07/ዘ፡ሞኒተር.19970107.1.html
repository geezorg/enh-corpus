<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ውዝግቡ ሳይቋጭ አንሚ ሠራዊቱን ሊቀንስ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር ውዝግቡ ሳይቋጭ አንሚ ሠራዊቱን ሊቀንስ ነው</h2>


<p>የተባበሩት መንግስታት የኢትዮ ኤርትራ የሰላም አስከባሪ ኃይል (አንሚ) በአካባቢው ተሰማርቶ ከሚገኘው ኃይሉ ውስጥ አንድ ባታሊዮን ኃይልን ከአወዛጋቢው የሰላም ማስከበር ሂደት እንደሚያነሳ ተገለፀ።</p>

<p>የሰራዊቱ ቅነሳ ዋና ምክንያት አንሚ ሠራዊቱን ለማስተዳደር እያወጣ ያለው ወጪ እየጨመረ መሄዱ ነው ቢባልም የአካባቢውን ፖለቲካዊ እንቅስቃሴ የሚከታተሉ ወገኖች በበኩላቸው በሁለቱ ሀገሮች መካከል ያለውን በውጥረት የተሞላ ችግር ለመፍታት አለመቻሉ በሁሉም ወገኖች መሀል ተስፋ እያስቆረጠ መምጣቱ መሆኑን እየገለፁ ይገኛሉ። ከዚህም በተጨማሪ በአስመራ ከተማ ውስጥ የተፈጠረው ከፍተኛ የነዳጅ እጥረትና መወደድ አንሚ የተመደበለትን በጀት አቻችሎ እንዳይጠቀም ከፍተኛ ጫና እያሳደረ መሆኑን ይናገራል።</p>

<p>በሌላ በኩል የሻዕቢያ ከፍተኛ የፖለቲካ አማካሪ የሆኑት የማነ ገብረአብ በበኩላቸው የካናዳ መንግስት ከፍተኛ ፖለቲካዊ ጫና በኢትዮጵያ ላይ እንዲፈጠር ግፊት ለማድረግ ካናዳ መክረማቸው ተገልጿል። የፖለቲካ አማካሪው ኢትዮጵያ የድንበር ኮሚሽኑን ውሳኔ ተግባራዊ የማታደርግ ከሆነ የሚከተላት አፀፋ የከፋ እንደሚሆን በመግለጽ ከዛ በፊት ካናዳ ኢትዮጵያ ይህንኑ ተረድታ የድንበር ኮሚሽኑን ውሳኔ ተግባራዊ እንድታደርግ ጫና ማሳደር ይኖርባታል ሲሉ ተናግረዋል።</p>

<p>በመቀጠልም የተባበሩት መንግስታት የፀጥታው ምክር ቤት ምንም እንኳን ሠራዊቱን ለመቀነስ ውሳኔ ላይ ቢደርስም በአካባቢው ያለው ውጥረት ከጊዜ ጊዜ እየጨመረ የሚሄድ በመሆኑ የተረፈውን ኃይል እ.ኤ.አ እስከ ማርች 15 2005 ማለትም ለሚቀጥሉት ስድስት ወራት የቆይታ ጊዜ ማራዘሙ ተገልጿል።</p>

<p>የፀጥታው ምክር ቤት የሰላም ልዑክ (አንሚ) የቆይታ ጊዜ እንዲራዘም ከወሰነ በኋላ ባለፈው ሳምንት የተመድ ዋና ፀሐፊ ኮፊ አናን ባሰሰቡት መሰረት በአንሚ እንቅስቃሴ ላይ የሚወሰዱ የማስተካከያ እርምጃዎችን አፅድቋል። ከእነዚህ እርምጃዎች መካከል የፈንጅ አምካኝ ብርጌድ የሆነው የስሎቫኪያ ጦር በሌላ ጠንካራ ኃይል መተካት፣ የሚቀነሰው ሠራዊት መቼ እንደሚቀነስ የጊዜ ሰሌዳ መወሰን የሚሉት ይገኙበታል።</p>

<p> ምክር ቤቱ ኤርትራን አስመልክቶ እራሷን ለውይይት ማዘጋጀትና ለዋና ፀሐፊው ልዩ ልኡክ ትብብር ማሳየት፣ የአልጀርሱን ስምምነት ተግባራዊ በሚሆንበት ጉዳይ ላይ ሙሉ ድጋፏን መስጠት ለድንበር ኮሚሽኑ ውሳኔ ሙሉ ለሙሉ መገዛት ይኖርባታል በማለት አስጠንቅቋል። እንዲሁም የሰላም አስከባሪው ኃይል ያለምንም ገደብ የሚንቀሳቀስበት ሁኔታ ለሚመቻችለት እንደሚገባም ምክር ቤቱ ጨምሮ ገልጿል።</p>

<p>አለበለዚያ የሰላም አስከባሪው ሠራዊት ጊዜያዊ የፀጥታ ቀጠናውንና የድንበር አካባቢዎችን ለመቆጣጠር ችግር እንደሚገጥመው አስታውቆ፣ የኤርትራ መንግስት ይህንን አውቆ የጣለውን እገዳ በማንሳት ለሠላም አስከባሪው ኃይል ነፃ እንቅስቃሴ ትብብር እንዲያደርግ ጠይቋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር መስከረም 07 ቀን 1997</a></p>

</body>
</html>	
