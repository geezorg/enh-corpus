<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀነኒሳና መሰረት የአቴንስ ከተማ የክብር ዜግነት አገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቀነኒሳና መሰረት የአቴንስ ከተማ የክብር ዜግነት አገኙ </h2>


<p>በግሪክ ኦሎምፒክ የ10ሺ ሜትር የወርቅ ሜዳልያ አሸናፊው ቀነኒሳ በቀለና የ5 ሺህ ሜትር ባለወርቅ መሰረት ደፋር ከትናንት በስቲያ ረቡዕ በግሪክ ክለብ ተደረገ ስነስርአት ላይ የአቴንስ ከተማ የክብር ዜግነት ማግኘታቸውን የሚያረጋግጥ ሰርተፊኬት ተቀብለዋል።</p>

<p>ለሁለቱ ጀግና አትሌቶች የክብር ሰርተፊኬቱን ያስረከቡት በኢትዮጵያ የግሪክ ኤምባሲ ቻርጅድ ዴ. ኤፌይርስ ሚ/ር ሚካኤል ካራዳሊስ ናቸው። በስነስርዓቱ ላይ ሚ/ር ካራዳሊስ እንዳሉት ይህን ከአቴንስ ከተማ ከሚስ ዶራ (ቴዎዶራ) ባኮያኒ የተላከውን የክብር የዜግነት ሰርተፊኬት ለታዋቂዎቹ የኢትዮጵያ አትሌቶች ሲያበረክቱ እጅግ ደስታ እንደተሰማቸው ገልፀዋል።</p>

<p>በዚሁ ጊዜም በአዲስ አበባ የግሪክ ክለብ ቋሚ የክብር አባል እንዲሆኑ ማረጋገጫ እንደተሰጣቸው ታውቋል። ስነስርዓቱ እንደተጠናቀቀ የአቴንስ የክብር ዜግነት ሰርተፊኬት በማግኘትሽ ምን ተሰማሽ የሚል ጥያቄ ለመሰረት ደፋር አቅርበንላት የሚከተለውን ምላሽ ሰጥታናለች።</p>

<p>«እኔ በ5 ሺህ ሜትር ኦሎምፒክ ወርቅ ያገኘሁት በአቴንስ ነው። ይህ ውጤት እስካሁንም በህይወቴ ካገኘሁት እጅግ ላቅ ያለ እንደሆነ አምናለሁ። እንደገናም አሁን የአቴንስ የክብር ዜግነት ተሰጥቶኛል። ይህም ታላቅ ስጦታ ነው። ለእኔ አቴንስ ማለት ሁሉም ነገር ነው። ድልን የተቀዳጀሁበት ስፍራና የክብር ማረፊያዬ አቴንስ ናት» ብላለች።</p>

<p>«በህይወቴ ትልቅ ምኞት የነበረኝ በኦሎምፒክ ወርቅ ማግኘት ነበር። ይህንን በአቴንስ አግኝቻለሁ። ለማንም አትሌት በኦሎምፒክ ወርቅ ከማግኘት በላይ የሚያስደስተው ነገር የለም። ይህን አግኝቼ ተደስቻለሁ። ደስታዬንም ከኢትዮጵያ ህዝብ ጋር አክብሬዋለሁ። ምንግዜም የማልረሳው ጣፋጭ ድል ነው። ከዚሁ ጋር የአቴንስ ዜግነት ማግኘቴ ለእኔ ትልቅ ክብር ነው። በዚህም የአቴንስን ከንቲባ፣ መላውን የግሪክ ህዝብ፣ በኢትዮጵያ የግሪክ ኤምባሲ አባላትንና የግሪክ ኮሚኒቴ አባላትን ከልብ አመሰግናለሁ። እኔ በትውልድ ኢትዮጵያዊ ነኝ። በዚህም የኢትዮጵያነት ዜግነት አለኝ። በተጨማሪ የግሪክ ዋና ከተማ አቴንስ የክብር ዜጋ ነኝ።» በማለት መሰረት አጠር ያለ መግለጫ ለጋዜጠኞች ሰጥታለች። </p>

<p>የ10 ሺህ ሜትር የኦሎምፒክ አሸናፊና የአለም ሪኮርድ ባለቤት ቀነኒሳ በቀለ የአቴንስ የክብር ዜግነት ማግኘቱ በእጅጉ እንዳስደሰተው ገልጿል። «በህይወቴ የሌላ ከተማ የዜግነት ክብር ሳገኝ ይህ የመጀመሪያዬ ነው። የእኔ ቤስት ኢትዮጵያ ናት። መመኪያ ክብሬ የዜግነት አርማዬ ኢትዮጵያ ናት። አሁን ከዚህ በተጨማሪ ለመጀመሪያ ጊዜ የኦሎምፒክ የ10 ሺህ ሜትር ወርቅ ያገኘሁበት የአቴንስ ከተማ የክብር ዜጋ ሆኛለሁ። ይህን አገኛለሁ ብዬ አልጠበቅሁም። ግን የአቴንስ ከተማ ከንቲባ ሚስ ዶራ ባኮያኒ ለዚህ ማዕረግ አብቅተውናል። አመሰግናቸዋለሁ።» ብሏል።</p>

<p>ቀነኒሳ ከዚህም በተጨማሪ በብራስልስ ከዚህ በፊት በራሱ ተይዞ የነበረውን የ10 ሺህ ሜትር ሪኮርድ በመስበሩ እስካሁንም ድረስ የደስታ ስሜቱ እንዳልቀዘቀዘ ይናገራል። «ቀድሞውንም ወደ ብራስልስ ስሄድ ሪኮርድ ለመስበር ነበር። አየሩ ተስማሚና የህዝቡም ድጋፍ የሚያነሳሳ ስለነበር ሪኮርዱን ላሻሽል ችያለሁ በዚሁም በጣም ተደስቻለሁ።» በማለት ቀነኒሳ ተናግሯል።</p>

<p>ቀነኒሳና መሰረት በዚሁ እለት ምሽት ወደፈረንሳይዋ ከተማ ሞናኮ በመጓዝ ዛሬ አርብና ነገ ቅዳሜ በሚከናወኑት የጎልደን ሊግና ግራንድ ፕሪ አትሌቲክስ ውድድር ላይ ይካፈላሉ። ሁለቱም አትሌቶች የሞናኮውን ውድድር በአሸናፊነት እንደሚያጠናቅቁ ገልፀዋል።</p>

<p>«ዛሬ በግሪክ ክለብ የተደረገልንን ትልቅ ስጦታ ሞራላችንን አነሳስቶልናል። ለውድድሩ ቀደም ሲልም በጥሩ ሁኔታ ተዘጋጅተናል። በዚህ ዝግጅታችን ላይ የመንፈስ ጥንካሬ ተላብሰን በሞናኮም ድልን በመጨበጥ ሀገራችን ኢትዮጵያ በአለም መድረክ ላይ የማትበገር መሆኗን በድጋሜ እናስመሰክራለን ብለዋል።</p>

<p class="align-center"><a href="/Gazettas/ZeMonitor/info/ZeMonitor.html">ከዘ ሞኒተር ጳጉሜን 4 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1997/ጳጉሜን/04/ዘ፡ሞኒተር4.041397.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
