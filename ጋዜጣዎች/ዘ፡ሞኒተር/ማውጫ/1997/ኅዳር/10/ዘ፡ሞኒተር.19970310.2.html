<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በሼህ አላሙዲን የተሰየመውን የሴካፋ ዋንጫ ልታዘጋጅ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በሼህ አላሙዲን የተሰየመውን የሴካፋ ዋንጫ ልታዘጋጅ ነው</h2>


<p>ኢትዮጵያ በሼህ መሀመድ አላሙዲን ስም የተሰየመውን የምስራቅና መካከለኛው አፍሪካ እግር ኳስ ውድድር በመጪው ታህሳስ ወር መጀመሪያ ላይ እንደምታዘጋጅ የሀገሪቱ የእግር ኳስ የበላይ አካል የሆነው የኖርማላይዜሽን ኮሚቴ በይፋ ባወጣው መግለጫ አስታወቀ።</p>

<p>እንደ ፌዴሬሽኑ መግለጫ ሀገራችን የ28ተኛውን የሴካፋ ዋንጫ ለማዘጋጀት ፈቃደኝነት በማሳየቷ በመካሄድ ላይ ያለው የኢትዮጵያ ፕሪምየር ሊግ የክለቦች እግር ኳስ ውድድር ላልተወሰነ ጊዜ እንዲቋረጥ ተደርጓል። የብሔራዊ ቡድን ተጫዋቾችም ምርጫ በመከናወን ላይ ሲሆን በዚህ በምስራቅ አፍሪካ ዋንጫ ላይ የሚካፈለውን ብሄራዊ ቡድን እንዲያሰለጥን አሰልጣን አስራት ኃይሌ መመረጡም ታውቋል።</p>

<p>የሴካፋ ዋንጫ በሼህ መሀመድ አላሙዲን ስም ሊሰየም የበቃው እሳቸው መስከረም 13 ቀን 1997 ዓ.ም ዙሪክ በመገኘት ታላቁን የፊፋ የምዕተ ዓመቱን የክብር የኒሻን ሽልማት በተቀበሉ ጊዜ የምስራቅ አፍሪካን የእግር ኳስ ውድድር ዘንድሮን ጨምሮ ለተከታታይ ሶስት አመታት ስፖንሰር ለማድረግ ቃል ከመግባታቸው ጋር ተያይዞ ኬንያ ላይ ጠቅላላ ጉባኤውን ያደረገው ሴካፋ ይኸው ዋንጫ በስማቸው እንዲሰየም በማድረጉ ነው። ሴካፍም በሼሁ ስም የተሰየመውን የመጀመሪያ ዋንጫ በትውልድ ሀገራቸው ኢትዮጵያ እንዲዘጋጅ ይወስናል። ሆኖም በጊዜው በኢትዮጵያ እግር ኳስ ፌዴሬሽን ውስጥ በነበረው ውዝግብ ሳቢያ አፋጣኝ መልስ ሳይሰጥ ቆይቷል።</p>

<p>የኖርማላይዜሽን ኮሚቴ ሳምንት አርብ ስልጣኑን ከተረከበ በኋላ የመጀመሪያ ስራው አድርጎ የተንቀሳቀሰው ይህን በሼህ መሀሙድ አላሙዲን ስም የተሰየመውን የምስራቅና መካከለኛው አፍሪካ ዋንጫ ሀገራችን እንድታስተናግድ ለማስቻል ነው።</p>

<p>በዚህ መሰረት የፌዴሬሽኑ ፕሬዚዳንት ዶ/ር አሸብር ወ/ጊዮርጊስ ወደ ኬንያ በመሄድ ኢትዮጵያ አዘጋጅ እንድትሆን አስፈላጊውን ሁሉ አሟልተው ተመልሰዋል። ይህም በይፋ በመገናኛ ብዙኋን ለመላው የኢትዮጵያ ህዝብ እንዲነገር ተደርጓል።</p>

<p>ይህን ውድድር ሙሉ በሙሉ ሼህ መሀመድ አላሙዲን ስፖንሰር በማድረጋቸው ሀገራችን ትርፍ እንጂ ኪሣራ አይኖርባትም። ከጊዜው መጣበብ ሳቢያ ያስቸግር ካልሆነ በስተቀር የአዲስ አበባ ስታዲየም የወንበር ሽፋን ሊደረግለት ይችል ይሆናል።</p>

<p>ኢትዮጵያ የምስራቅና መካከለኛው አፍሪካ ዋንጫ አዘጋጅታ እዚሁ ዋንጫውን ያስቀረችው ከ17 ዓመት በፊት በ1980 ዓ.ም እንደነበር ይታወሳል። የዚያን ጊዜ ለፍፃሜው የቀረቡት ኢትዮጵያና ዚምባቡዌ ሲሆኑ መደበኛው ሰዓት አብቅቶ በባከነ ሰዓት ውስጥ ኢትዮጵያ ገብረመድህን ኃይሌ ባስቆጠራት ግብ አቻ በመውጣት 30 ደቂቃ እንዲጨመር ተደረገ። በተጨማሪው ሰዓት ግብ ሳይቆጠር በተመሳሳይ 1-1 በሆነ ውጤት ሰዓቱ በማለቁ ውጤቱን ለመለየት በተሰጡ የፍፁም ቅጣት ምቶች ኢትዮጵያ ለማሸነፍ በቅታለች። በዚያን ጊዜ ወሳኟን አቻ የምታደርገውን ግብ ያስቆጠረው ገ/መድህን ኃይሌ በአሁኑ ጊዜ ባንኮችን በማሰልጠን ላይ ይገኛል። ለገብሬ አመቻችቶ ያቀበለው ሙሉ አለም እጅጉ ደግሞ አሁን የሚገኘው በአሜሪካን ሀገር ነው።</p>

<p>ኢትዮጵያ ለመጀመሪያ ጊዜ የምስራቅ አፍሪካን ዋንጫ ያገኘችው ያኔ ነው። ለሁለተኛ ጊዜ የምስራቅ አፍሪካን ውድድር በ1994 ዓ.ም ሩዋንዳ ላይ ማግኘቷ ይታወሳል። በዚያን ጊዜ የኢትዮጵያ ብሄራዊ ቡድን አሰልጣኝ የነበረው አስራት መሆኑ ይታወቃል። ይህን የአሁኑንም ብሔራዊ ቡድን እዲይዝ የተደረገው በዚያ ውጤት እንደሆነ ይገመታል።</p>

<p>በዚህ ውድድር ለመካፈል ለሚመጡ ብሔራዊ ቡድኖች ከአየር ትራንስፖርት አንስቶ አስተናጋጁ አገር ውስጥ ያለውን የሆቴልና ልዩ ልዩ ወጭዎች የሚሸፍኑት ስፖንሰሩ ሼህ መሀመድ አላሙዲን እንደሆኑ ቀደም ብሎ መነገሩ ይታወሳል።</p>

<p>የኢትዮጵያ እግር ኳስ ፌዴሬሽን ሜዳዎቹን ማመቻቸት፣ ጥበቃና አንዳንድ ስነስርአቶችን ከማሟላት በስተቀር ከፍተኛ ወጪ አይኖርበትም ማለት ነው።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ኅዳር 10 ቀን 1997</a></p>

</body>
</html>	
