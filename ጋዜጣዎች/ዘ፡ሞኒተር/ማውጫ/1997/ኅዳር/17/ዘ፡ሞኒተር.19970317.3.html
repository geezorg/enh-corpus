<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ንግድ ለመጀመር ቢሮክራሲውን በማላላት ኢትዮጵያ ከደሀ አገሮች ከፍተኛውን ውጤት አስመዘገበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ንግድ ለመጀመር ቢሮክራሲውን በማላላት ኢትዮጵያ ከደሀ አገሮች ከፍተኛውን ውጤት አስመዘገበች</h2>


<p>የዓለም ባንክ፣ የኢንተርናሽናል ፋይናንስ ኮርፖሬሽንና የኦክስፎርድ ዩኒቨርሲቲ ፕሬስ በቅርቡ በጋራ ለህትመት ያበቁት Doing Business in 2005, Removing Ostacles to Growth የሚለው የህትመት ውጤት በአለም አቀፉ የልማት እርዳታ ድርጅት (IDA) ከሚታገዙ ከሳህራ በታች ካሉ ሀገሮች መካከል አንድን ንግድ ለመጀመር የሚወስደውን ጊዜና መመሪያዎች በማቃለል ደረጃ በወሰዱት የማስተካከያ እርምጃ (reform) ኢትዮጵያ ቀዳሚውን ስፍራ እንደምትይዝ፣ በተመሳሳይ ከሰለጠኑት ሀገሮች ፈረንሳይ የመጀመሪያው ደረጃ ለመያዝ መብቃቷን አመለከተ።</p>

<p>ይኸው በቅርቡ ለህትመት የበቃው መረጃ እንዳመለከተው በደሃ አገሮች የታየው የማስተካከያ ለውጥ የመጣው የተለያዩ መንግስታትና ለጋሽ ሀገሮች እርዳታ የሚያመጣውን ለውጥ በቁጥር ለመተርጎም ከመሞከራቸው ጋር እና ለነዚሁ ሀገሮች የሚውለው እርዳታ ባሳዩት ለውጥ መጠን መሆን አለበት ከሚለው እርምጃ ጋር የተያያዘ መሆኑን አመልክቷል።</p>

<p>ይኸው የህትመት ውጤት በኢትዮጵያ አንድን ንግድ ለመጀመር (business start up) ይወሰድ የነበረው ጊዜና መመሪያዎች (ሂደቶች) በሚያበረታታ ሁኔታ መቀረፍ መቻሉን ሲያሳይ የውጭ ባለሃብቶች በኢትዮጵያ ስራ ለመጀመር በተዘጋ የሂሳብ ደብተር (blocked account) ማስያዝ ያለባቸው ገንዘብ ከሌሎች በተመሳሳይ ደረጃ ከሚገኙ ሀገሮች ጋር ሲተያዩ በመጠን የበዛ መሆኑን ገልጿል።</p>

<p>ይኸው በንግድ እንቅስቃሴ ላይ ያሉ ቁጥጥሮችን በመለኪያ (በቁጥር) ለማስቀመጥ የሞከረው ለየት ያለ የንግድ እንቅስቃሴ መለኪያ የያዘው ህትመት በኢትዮጵያ ከንግድ እንቅስቃሴ ጋር በተያያዘ ያለውን የቁጥጥር ሂደት መሻሻል ሲያበረታታ፣ በአንፃሩ የመጨረሻ ደሀ ሀገሮች የሚባሉትን ጨምሮ በጠቅላላው ከተወሰዱ 145 ሀገሮች ውስጥ የኢትዮጵያ የነፍስ ወከፍ ገቢ በአመት 90 ዶላር መሆኑና ይህም ከጠቅላላው ከተመረጡት ሀገሮች የመጨረሻው ደረጃ መሆኑን አሳይቷል።</p>

<p>በዚሁ ህትመት እንደተካተተው ኖርዌይ በ43,350 ዶላር የነፍስ ወከፍ ገቢ የመጀመሪያውን ደረጃ፣ ስዊዘርላንድ በ39,880 ዶላር ሁለተኛ ደረጃ፣ አሜሪካ በ37,610 ዶላር ሶስተኛውን ደረጃ ለመያዝ መብቃታቸው ተመልክቷል።</p>

<p>በአንፃሩ በ90 ዶላር ዝቅተኛውና የመጨረሻውን ደረጃ ኢትዮጵያ፣ በመቀጠል ብሩንዲና የኮንጎ ዲሞክራቲክ ሪፐብሊክ እያንዳንዳቸው በ100 ዶላር ሁለተኛውን ዝቅተኛ ደረጃ፣ ሴራሊዮን በ150 ዶላር ዝቅተኛውን ሶስተኛ ደረጃ ይዘዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ኅዳር 17 ቀን 1997</a></p>

</body>
</html>	
