<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በሠላም ሰነዱ ላይ አቋሙን እንዲገልፅ የአስር ቀን ገደብ ተሰጠው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻዕቢያ በሠላም ሰነዱ ላይ አቋሙን እንዲገልፅ የአስር ቀን ገደብ ተሰጠው</h2>


<p>በጠ/ሚ መለስ የቀረበው አዲስ የሰላም ሰነድ የተለያዩ ወገኖችን እያወዛገበ ባለበት በአሁኑ ሰዓት የውዝግቡ ቀንደኛ አካል የሆነው የኤርትራ መንግስት በሠላም ሰነዱ ላይ ያለውን አቋም በአስር ቀናት ውስጥ እንዲያሳውቅ በመንግስታቱ ማህበር የኢትዮ-ኤርትራ ድንበርን ጉዳይ የሚመለከተው ክፍል የአስር ቀናት ቀነ ገደብ የሰጠው መሆኑን ውስጥ አዋቂ ምንጮች ገለፁ።</p>

<p>አዲሱ የሰላም ሰነድ በሀገር ውስጥ በሚገኙ የተለያዩ ተቃዋሚ ፓርቲዎችና ቡድኖች ተቀባይነት ያላገኘ ሲሆን የኤርትራ መንግስትም የጠ/ሚ መለስን አቋም ተራ ማጭበርበሪያን የጊዜ መግዣ ነው በማለት ያጣጣለው መሆኑ ይታወቃል።</p>

<p>በአሁኑ ሰዓት የኤርትራ መንግስት በተሰጠው አስር ቀናት ውስጥ ግልጽ አቋሙን በማሳወቅና ባለማሳወቅ መሀል ተወጥሮ የሚገኝ ሲሆን፣ የአካባቢውን የፖለቲካ እንቅስቃሴ የሚከታተሉ ኃይላት በበኩላቸው የኤርትራ መንግስት ካለበት ውጥረት አኳያ ነገሮችን በድርድር ለመፍታት የሚያስችል ፍላጎት ያሳያል ብለው እንደማይገምቱና ይልቁንም ባልታሰበ ጊዜ የአካባቢውን ሠላም ሊያናጋ የሚችል ጦርነት ሊከፍት እንደሚችል አስተያየታቸውን እየሰጡ ይገኛሉ።</p>

<p>በአንጻሩ በኢትዮጵያ መንግስት በኩል በሁለቱ ሀገራት መካከል ያለውን ውጥረት ለማርገብ ይረዳል የተባሉ የተለያዩ እርምጃዎችን በመውሰድ ላይ የሚገኝ ቢሆንም በአንድ ወገን ብቻ የሚደረግ ሠላም ወዳድነት ወደ ውጤት ያመራል ብለው እንደማይገምቱ የገለፁት የፖለቲካ ተንታኞች የኢትዮጵያ መንግስት ለሰላም ሲል እየወሰደ ያለው አቋም የሚደገፍ ቢሆንም በሀገር ውስጥ ካሉ ዜጎቹና የተለያዩ ተቃዋሚዎች ድጋፍ ሳያገኝ በውጭ መንግስታት ስለተደገፈ ብቻ ወደ ስኬት አመራለሁ ብሎ መጠበቅ እንደማይኖርበት ገልፀዋል።</p>

<p>የተለያዩ ተቃዋሚ ኃይሎች ያቀፈ ቅንጅት በትላንትናው እለት በሰሜን ሆቴል ባደረገው ስብሰባ የኢትዮጵያ መንግስት እየወሰደ ያለው እርምጃ ተገቢ አለመሆኑን በመግለፅ የተወሰደውንም ውሳኔ ለመቃወም የሚያስችል ሠላማዊ ሰልፍ ለማድረግ እቅድ መያዙ ይታወሳል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ኅዳር 24 ቀን 1997</a></p>

</body>
</html>	
