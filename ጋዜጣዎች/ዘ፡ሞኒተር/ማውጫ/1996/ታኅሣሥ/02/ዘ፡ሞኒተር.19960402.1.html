<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍትህ ሚኒስትር በስሩ የሰብአዊ መብት ማዕከል ሊያቋቁም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፍትህ ሚኒስትር በስሩ የሰብአዊ መብት ማዕከል ሊያቋቁም ነው</h2>


<p>በሚቀጥሉት 4 ዓመታት ውስጥ ከ4 ሺህ በላይ ለሚሆኑ ዳኞችና ዐቃብያን ሕግ የሰብአዊ መብት ስልጠና የሚሰጥ መሆኑንና ከዚህ አላማ ጋር በተገናኘም አገር አቀፍ የሰብአዊ መብት ማዕከል በፍትሕ ሚኒስቴር ስር ለማቋቋም ጥናትና ዝግጅት በመደረግ ላይ መሆኑን የኢትዮጵያ ፌዴራላዊ ዲሞክራሲያዊ መንግስት የፍትሕ ሚኒስትር አቶ ሀርቃ ሀሮዬ ትላንት የፍትሕ አካላትን የሙያ ሥነምግባርና ደረጃ ላይ ባተኮረ ሴሚናር ላይ ገለፁ።</p>

<p>በአንፃሩ የኢትዮጵያ ሰብአዊ መብቶች ጉባኤ (ኢሰመጉ) ለሰብአዊ መብቶች መከበር ከፍተኛ ድርሻ ላለው ለፖሊስ ሠራዊት አባላት የሰብአዊ መብቶችን ምንነትና አጠባበቅ በተመለከተ ሊሰጠው አቅዶት የነበረውን ትምህርት የሰራዊቱ ኅላፊዎች ፖሊሶቹ እንዳይከታተሉ ማድረጋቸውን የጉባኤውን ዋና ፀሐፊ አቶ ነጋሽ ገሰሰን ጠቅሶ ጦቢያ ጋዜጣ በትላንትናው እትሙ አትቷል።</p>

<p>የፍትሕ ሚኒስሩ በበኩላቸው መንግስት እያካሄድ ባለው የማስፈፀም አቅም ግንባታ ማእቀፍ ውስጥ በዋነኛነት የፍትህ ሥርዓት ማሻሻያ ፕሮግራም ተዘርግቶ የፍርድ ቤቶችን፣ የአቃቤ ህግን፣ የጠበቆችን፣ የፖሊስንና የማረሚያ ቤቶችን አቅም በማሻሻል ውጤታማ ሥራ መጀመሩን ገልፀዋል። ይህም በመሆኑ መንግስት የዜጎች መብት የተከበረበት፣ የሕግ ልዕልናው የተረጋገጠበት፣ ሁሉም በህግ መሥረት ብቻ እንዲዳኙ የሚደረግበት የፍትሕ አስተዳደር ስርአት አደራጅቷል ብለዋል።</p>

<p>ከሚኒስትሩ ገለፃ በተቃራኒው ኢሰመጉ በአሁኑ ሰዓት በመላው ሀገሪቱ የሰብአዊ መብት ረገጣው መባባሱን ጠቅሶ በተለይ በአማራ ብሔራዊ ክልል ይበልጥ እያመዘነ መምጣቱን ይገልፃል። እንዲሁም የዜጎች ፖለቲካዊና ኢኮኖሚያዊ መብቶች እንደማይከበሩ፣ የህግ ልዕልናና ሕጋዊነት ጉዳይ አሳሳቢ ደረጃ ላይ መድረሱን ገልጿል።</p>

<p>በመጨረሻም ኢሰመጉ ሕዝብ ስለመብቶቹ እንዲያውቅና ለዚሁም ዝግጁ እንዲሆን የሚያስችሉ ስልጠናዎችን ለመስጠት መዘጋጀቱን ተገልጿል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ታህሳስ 2 ቀን 1996</a></p>

</body>
</html>	














