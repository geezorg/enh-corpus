<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ኮሚሽኑ ሰራተኞቹን መቀነስ ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር ኮሚሽኑ ሰራተኞቹን መቀነስ ጀመረ</h2>


<p>የኢትዮጵያና የኤርትራን ወሰን ለማካለል የተቋቋመ የድንበር ኮሚሽን የሰራተኛ ቅነሳ ማድረግ መጀመሩን የተባበሩት መንግስታት ድርጅት ማስታወቁን አይሪን የተባለው የተመድ የዜና ወኪል ዘገበ።</p>

<p>በኢትዮጵያና ኤርትራ የተመድ ልዑክ (አንሚ) ቃል አቀባይ ጌይል ቢንድሊ ቴይለር ሴይንት ሰራተኛ የመቀነሱ እርምጃው የተወሰደው በአሁኑ ሰአት በሰላም ሂደቱ ላይ "መጓተት" ስለተከሰተ እንደሆነ ተናግረዋል።</p>

<p>ቃል አቀባይ በአዲስ አበባና በአስመራ መካከል በተደረገ በቪዲዮ ግንኙነት ጋዜጣዊ መግለጫ ላይ ምን ያህል ሠራተኞች ሥራ እንዲያቆሙ እንደተነገራቸውና መቼ ወደስራቸው ሊመለሱ እንደሚችሉ ከመናገር ተቆጥበዋል።</p>

<p>የድንበር ኮሚሽኑ ሰራተኛን የመቀነስ ውሳኔ ያስተላለፈው የሁለቱን አገሮች በመሬት ላይ ወሰን የማካለሉ ስራ በቆመበት ሰአት ነው።</p>

<p>የኤርትራ - ኢትዮጵያ የድንበር ኮሚሽን የተቋቋመው ሁለቱ አገሮች የካሄዱትን ጦርነት ተከትሎ አለም አቀፍ እውቅና ያለው ወሰን ለመዘርጋት አልጀርስ ላይ ባደረጉት የሰላም ስምምነት መሰረት ነው። ነገር ግን ኢትዮጵያ ኮሚሽኑ ያስተላለፈውን ውሳኔ የተሳሳተ ነው ስትል አልቀበልም ብላለች።</p>

<p>ድንበር የማካለሉ ስራ ከዚህ በፊት ሶስት ጊዜ የተቋረጠ ሲሆን ኮሚሽኑም ባለፈው ወር ስራ ማቋረጡን አስታውቆ ነበር። ወሰን የመካለሉ ስራ መቼ እንደሚቀጥልም የተነገረ ነገር የለም።</p>

<p>የኢትዮጵያ ጠቅላይ ሚኒስትር መለስ ዜናዊና ውጭ ጉዳይ ሚኒስትር ስዩም መስፍን በተለያዩ ጊዜያት በድንበር ኮሚሽኑ ላይ ያላቸውን እምነት ማጣታቸውን በግልፅ መናገራቸው አይዘነጋም።</p>

<p>የድንበር ኮሚሽኑን ስራ ማቆም ተከትሎ ትናንሽ አካባቢውያዊ ግጭቶች ወደከፋ ጦረንት እንዳያድጉ ለመከላከል ሲባል አካባቢያዊ የወታደራዊ ቅንጅት ኮሚቴዎች ለማቋቋም ስምምነት ላይ መደረሱን የአንሚ የሃይል አዛዥ ጀኔራል ሮበርት ጎርደን አስታውቀዋል።</p>

<p>ጀኔራል ጎርደን ለጋዜጠኞች እንዳሉት ኢንደከብት ዘረፋ ያሉ አነስተኛ አካባቢያዊ ችግሮች በቶሎ እንዲረግቡ የሚደረጉበት አሰራር ካልተፈጠረ የሚፈጥሩት ውጥረት ወደከፋ ግጭት ሊያመራ ይችላል።</p>

<p>"የኔና የስራ ባልደረቦቼ ፍራቻ በጥሩ መግባባት በቶሎ ሊፈቱ የሚችሉ ችግሮች ወደ ከፍተኛ ግጭት እንዳያመሩ ነው" ያሉት ጀነራል ጎርደን "የእርስ በርስ መተማመን በጠፋበትና በአሁኑ ሰአት የሰላም ሂደቱ በተቀየረበት ሁኔታ አሁን ለመፍጠር እየሞከረን ያለ አሰራር አንዳንድ አጋጣሚዎች ወደከፋ ጦርነት እንዲያድጉ ለማድረግ የሚያስችልና ሁሉንም ወገኖች በቀዳሚነት እየተገናኙ የሚወያዩበትን መድረክ የሚያመቻች ነው" ሲሉ አብራርተዋል።</p>

<p>በአካባቢው ደረጃ የሚቋቋሙት የወታደራዊ ቅንጅት ኮሚቴዎች ክልሉን ለማረጋጋት ናይሮቢ ላይ ከሚሰበሰበው ከፍተኛ ወታደራዊ ቅንጅት ኮሚሽን የተሻለ አስተዋፅኦ ያደርጋሉ ሲሉ የሃይል አዛዡ ያላቸውን እምነት ገልፀዋል።</p>

<p>አካባቢያዊ የወታደራዊ ኮሚሽኖቹ ተጠሪነታቸው ለዋናው ወታደራዊ ቅንጅት ኮሚቴ ሲሆን የሚያደርጉትም ስብሰባ ሙሉ በሙሉ ናይሮቢ ላይ ለሚደረገው የትልቁ ኮሚቴ ስብሰባ ይቀርባል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ታህሳስ 9 ቀን 1996</a></p>

</body>
</html>	














