<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ ውጥረቱ እንደጨመረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ ውጥረቱ እንደጨመረ ነው</h2>


<p>እሁድ እለት በጋምቤላ ከተቀሰቀሰው ግጭት በኋላ በአካባቢው አሁንም ውጥረቱ እንደጨመረ መሆኑን ከአካባቢው የተገኙ ምንጮች ያስረዳሉ።</p>

<p>የከተማዋ ውጥረት እየጨመረ በመምጣቱ በከተማዋ የሚገኙ ነዋሪዎች ከአካባቢው ለቆ ለመውጣት የጋምቤላ የአውቶቡስ መናኸሪያ እያጨናነቁ እንደሚገኙና የተቀሰቀሰው ግጭት በቀላሉ የመርገብ አዝማሚያ እንዳላሳየ እነዚሁ ምንጮች ጠቅሰዋል።</p>

<p>በዚሁ ግጭት በጠቅላላ ከ100 ሰዎች በላይ ሳይሞቱ እንዳልቀሩ የሚገመት ሲሆን መንግስት በበኩሉ ይህንኑ የሟቾች ቁጥር ወደ 30 አሳንሶ መግለጫ ማውጣቱ ይታወሳል። መንግስት አካባቢውን ለማረጋጋት የመከላከያ ሰራዊቱን ወደ አካቢቢው መላኩን በመግለጽ በአሁኑ ሰአት የተስሃለ መረጋጋት እንደሚታይም እየገለፀ ይገኛል።</p>

<p>በአንፃሩ ከሮብ ዕለት ጀምሮ በከተማዋ የሚገኙ የገበያ ቦታዎችና ሱቆች የተከፈቱ ቢሆንም የመንግስት መሥሪያ ቤቶችና ባንክ ዝግ ናቸው።</p>

<p>በተለይ ከጋምቤላ 100 ኪሎ ሜትር በምትርቀው ፍኝዶ በሚገኘው የእርዳታ ሰራተኞች መኖሪያ ላይ ማክሰኞ ዕለት የእጅ ቦንብ የተወረወረ ቢሆንም በሕይወት ላይ ጉዳት አላደረሰም። እንደሚታወሰው ከአንድ አመት በፊት በዚችው ከተማ በሚኖሩ የአኝዋክ የኑዐርና የጂንካ ጎሳዎች መሀል ግጭት ተቀስቅሶ 107 የሱዳን ስደተኞች ሕይወታቸው ማለፉ ይታወሳል። በጠቅላላው በኢትዮጵያ ውስጥ ከሚገኙ 85 ሺ የሱዳን ስደተኞች ውስጥ 28ሺ የሚሆኑት በዚችው ከተማ በሚገኙ አምስት የስደተኞች መጠለያ ካምፖች ውስጥ እንደሚኖሩ ይታወቃል።</p>

<p>የተባበሩት መንግስታት የስደተኞች ጉዳይ መሥሪያ ቤት የተቀሰቀሰውን ግጭት ሽሽት በአንድ የካቶሊክ ቤተክርስቲያን ለተጠለሉ 350 ሴቶችና ሕጻናት መርጃ የሚሆኑ የአደጋ ጊዜ ቁሳቁሶች በቤተክርስቲያኗ በኩል እንዲደርሳቸው ማድረጉን ገልጿል።</p>

<p>የአካባቢው ነዋሪዎች በበኩላቸው ግጭቱ ተባብሶ ይህ ሁሉ ሕይወት ከመጥፋቱ በፊት መንግስት እርምጃ ሊወስድ ይገባ ነበር በማለት ይህ ሁሉ ችግር የደረሰው መንግስት ባሳየው ቸልተኝነት እንደሆነ እየተናገሩ ይገኛሉ። በተለይም በአኝዋክና በኑዌር ጎሳዎች መካከል በተደጋጋሚ ግጭት እንደሚፈጠርና ለችግሩ እልባት ለመስጠት ይህ ነው የሚባል አንድም እርምጃ አለመወሰዱ እንዳሳዘናቸው እየገለፁ ይገኛሉ።</p>

<p>የመከላከያ ሠራዊቱ ወደ አካባቢው ከዴረሰ በኋላ አንጻራዊ መረጋጋት የተፈጠረ ቢሆንም ችግሩ ዘላቂና የመጨረሻ መፍትሔ ያገኝ ዘንድ መንግስት ትኩረት ሰጥቶ መንቀሳቀስ እንደሚኖርበት እነዚሁ የአካባቢው ነዋሪዎች አስተያየታቸውን ሰጥተዋል።</p>

<p>መንግስት በበኩሉ ግጭቱ እንዲፈጠር ያደረጉት ፍላጎታቸውን በሰላማዊ መንገድ ማስፈፀም ያልቻሉ እንደ ኦነግ፣ አሊትሐድና ሻዕቢያ የመሳሰሉ ፀረ ሰላምና ፀረ ሕዝብ ኃይላት ናቸው ሲል ክስ ሰንዝሯል። በአሁኑ ሰአትም የፌደራል ፖሊስና የፌደራል ጉዳዮች ወንጀለኞችን ወደ ፍርድ ለማቅረብ ጥረት እያደረጉ እንደሆነም ጨምሮ ገልጿል።</p>


<p class="align-center"><a href="/Gazettas/ZeMonitor/info/ZeMonitro.sera.html">ከዘሞኒተር ታህሳስ 9 ቀን 1996</a></p>

</body>
</html>	














