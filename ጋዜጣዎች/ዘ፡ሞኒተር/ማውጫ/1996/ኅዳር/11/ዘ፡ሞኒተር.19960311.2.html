<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ እንደገና ለኢፋኤ የትዕዛዝ ደብዳቤ ላከ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ እንደገና ለኢፋኤ የትዕዛዝ ደብዳቤ ላከ</h2>


<p>ባለፈው አመት ሰኔ 12 ቀን በዶ/ር አሸብር ወ/ጊዮርጊስ የሚመራው የስራ አስኪያጅ ኮሚቴ ከኃላፊነቱ ተነስቶ በአቶ ተዘራ ወዳጆ ፕሬዚዳንትና የኢትዮጵያ ፉትቦል ፌዴሬሽን (ኢፋፌ) መመራት በጀመረ ጊዜ የተነሳው አለመግባባት እስካሁንም እልባት አላገኘም።</p>

<p>የአለም አቀፉ የእግር ኳስ የበላይ አካል ፊፋ ማክሰኞ ህዳር 8 ቀን በላከው ደብዳቤ የቀድሞው የኢትዮጵያ ፉትቦል ፌዴሬሽን ፕሬዚዳንት ዶ/ር አሸብር በፊት በነበሩበት ስልጣን ላይ ተመልሰው ስድስት አባላት ያሉት አዲስ የተቋቋመ የኖርማላይዜሽን ኮሚቴ ስራውን በአስቸኳይ እንዲጀምር በማለት ትዕዛዝ አስተላልፏል።</p>

<p>ይህ የአሁኑ የፊፋ ትዕዛዝ የተላለፈው ቀደም ሲል ጥቅምት 23 ቀን ፊፋ ዶ/ር አሸብር ከዚህ በፊቲ በተመረጡበት ስድስት አባላት ላይ ሰባተናኛ በመሆንና ኮሚቴውንም ፕሬዚዳንትነቱ እንዲመሩት በሚል በላከው ደብዳቤ ኢፉፌ ጥቅምት 27 ቀን የኖርማላይዜሽን ኮሚቴው ስራ እንዲጀምር ብንስማማም በዶ/ር አሸብር የዚህ ኮሚቴ አባል መሆንና ሰብሳቢነት አንስማማም በማለት በምክትል ፕሬዚዳንቱ በአምባሳደር ተወልደ ገብሩ አማካይነት ለተላከው ደብዳቤ ነው። ኢፋፌ በዚህ በጥቅምት 27 ቀን 1996 ዓ.ም በደብዳቤው ላይ እንዳስቀመጠው በመስከረም ወር ውስጥ ዙሪክ ላይ የፊፋ ኅላፊዎች ባሉበት ከዶ/ር አሽብር የቀድሞ ኮሚቴ የተወከሉ ሶስት አባላት፣ በአቶ ተዘራም የተመረጡ እንዲሁ ሶስት አባላት ያሉበት የኖርማላይዜሽን ኮሚቴ እንዲመሰረት ተሰማምቷል። ይኸው ኮሚቴ ለተከታዩ 6 ወራት ኅላፊነቱን በመረከብ ኢፉፌንን እንዲመራና አዲስ ህግ በማውጣት አዲስ የሥራ አስኪያጅ ኮሚቴ በመጪዎቹ 6 ወራት ውስጥ እንዲያስመርጥ በሚለውም ላይ መስማማቱን ገልጿል።</p>

<p>ሆኖም ለዚህ ኮሚቴ ሰባተኛ አባል በመሆንና በሰብሳቢነት ዶ/ር አሸብር መሰየማቸውን አምርሮ ተቃውሞ ከመፃፉም በላይ ፊፋ ይህን ተገቢ ያልሆነውን ውሳኔ እንዲቀይር ተማጽኗል።</p>

<p>ፊፋ ማክሰኞ ህዳር 8 ቀን 1996 በላከው ደብዳቤ ዶ/ር አሸብር በመንግስት ኃላፊዎች ጣልቃ ገብነት ከስልጣናቸው መውረዳቸው ታምኖበታል። በመሆኑም በፊፋ አሰራር ይህ ተቀባይነት ስለሌለው እሳቸው ተመልሰው ስልጣናቸውን እንዲረከቡ በማለት ወስኗል። ኢፋፌም ይህንን ተግባራዊ እንዲያደርግ በጥብቅ ካስገነዘበ በኋላ ለስፖርት እድገት ሲባል ይህን የፊፋ ውሳኔ መፈፀም ይኖርባችኋል በማለት አሳስቧል።</p>

<p>በኢፋፌ በኩል ይህን የፊፋን ውሳኔ የመቀበል አዝማሚያ አይታይም። በአስቸኳይ የኖርማላይዜሽን ኮሚቴው ስራውን እንዲጀምር የሚል ውሳኔ ቢተላለፍም ኢፋፌ እስካሁን ለኮሚቴው ኅላፊነቱን አልሰጠም። በዚህም ሳቢያ ፊፋ የሀገራችን ፉትቦል ፌዴሬሽን ይቀጣል ተብሎ ተፈርቷል።</p>

<p>ፊፋ ፌዴሬሽኑን የሚቀጣ ከሆነ በቀጣዮቹ አመታት ሀገራችን በማንኛውም የኢንተርናሽናል እግር ኳስ ውድድሮች አትካፈልም። ክለቦችም ቢሆኑ። ከዚህም በላይ በየአመቱ ለወጣቶች ማሰልጠኛ ፕሮጀክት እየተባለ የሚሰጠው የገንዘብ እርዳታም እንዲቆም ይደረጋል። ይህ ገንዘብ በአመት እስከ 280 ሺህ ዶላር ይደርሳል ተብሎ ይገመታል። ሀገራችን ተቀጣች ማለት ከፊፋ የሚገኘውን ይህን ሁሉ ጥቅማ ጥቅሞች ያስቀራል ማለት ነው።</p>


<p class="align-center"><a href="/Gazettas/ZeMoniotr/info/ZeMonitor.sera.html">ከዘሞኒተር ህዳር 11 ቀን 1996</a></p>

</body>
</html>	














