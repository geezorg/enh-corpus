<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በተለያዩ አካባቢዎች የነዳጅ እጥረት ተከሰተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በተለያዩ አካባቢዎች የነዳጅ እጥረት ተከሰተ</h2>


<p>በአማራ፣ በኦሮሚያና በትግራይ ክልሎች የተለያዩ ከተሞች የነዳጅ እጥረት በመከሰቱ ነዋሪዎችና አሽከርካሪዎች ላላሰቡት ወጪ መዳረጋቸውን አመለከቱ።</p>

<p>በአማራ ክልል ደብረ ብርሃን ከተማ የሚገኙ አሽከርካሪዎች ካለፈው ነሀሴ ወር አንስቶ በከተማዋ ውስጥ ነዳጅ ባለማግኘታቸው ከአዲስ አበባ በጀሪካን ቤንዚን እያስመጡ ለመጠቀም ተገደዋል።</p>

<p>በከተማ የሚገኙት የሼልና የሞቢል ነዳጅ ማደያዎች ችግሩ ከአቅማቸው በላይ መሆኑን ይናገራሉ።</p>

<p>የከተማዋ የሼል ነዳጅ ማደያ ሥራ አስክያጅ ወይዘሪት አበባየ ታደሰ የቤንዚን መያዣ ጋናቸው 22 ሺህ ሊትር ብቻ የሚይዝ በመሆኑን፣ በአዲሱ አሠራር መሰረት ነዳጅ ማደያዎች ከ45 ሺህ ሊትር በታች ነዳጅ እንዳይሸጥላቸው በመወሰኑ ማደያቸው ይህን ያህል መጠን ያለው ማጠራቀሚያ ጋን ስለሌላቸው ምናልባት በቅርቡ በከተማዋ ውስጥ አገልግሎት ሊሰጥ የሚችል ማደያ ጋር በመቀናጀት ስራ ሊጀምሩ እንደሚችሉ ተስፋቸውን ተናግረዋል።</p>

<p>የከተማዋ ሞቢል ነዳጅ ማደያ ሥራ አስኪያጅ አቶ ገብረ እግዚአብሔር ስለሺ ማደያቸው 30 ሺህ ሊትር ብቻ ስለሚይዝ 45 ሺ ሊትር የማጠቀራሚያ ጋን እስከሚገነባ ከሸዋ ሮቢት ማደያ ጋር በቅንጅት ለመስራት ጥረት እያደረጉ መሆናቸውን ተናግረዋል።</p>

<p>በአማራ ክልል በሰሜን ሸዋ ዞን ንግድና ኢንዱስትሪ ጽህፈት ቤት ለችግሩ ዘላቂ መፍትሔ የሚገኘው በከተማዋ ውስጥ የሚገኙ ነዳጅ ማደያዎች በቂ የነዳጅ መያዣ ጋን ሲያዘጋጁ ብቻ ነው ሲል ይገልጻል።</p>

<p>በተያያዘ ዜና በጅማ ዞን የነዳጅ እጥረት በመከሰቱ የጅማና አጋሮ የተሽከርካሪ ባለቤቶችና አሽከርካሪዎች ከጅማና አጋሮ ከተሞች ወደ አጎራባች ከተሞች የሚያደርጉት እንቅስቃሴ መስተጓጎሉን ገለፁ።</p>

<p>በነዳጅ እጥረቱ ሳቢያ ከመስከረም 7 ቀን 1996 ዓ.ም ጀምሮ ከመሀል ሀገር ወደየከተሞቹ ነጋዴዎች የሚያመጧቸውን ሸቀጦች ለመጫንም የሚያስችል መኪና ባለማግኘታቸው ሥራቸው ላይ ከተኛ ችግር መፍጠሩን ሲገልፁ መንገደኞች በበኩላቸው ከዚህ ቀደም 5 ብር የነበረው የመጓጓዣ ክፍያ ወደ አስር ብር አሥር አስር ብር የነበረው ደግሞ ወደ 20 ብር እጥፍ ከፍ በማለቱ ለትርፍ ወጪ ተዳርገናል ሲሉ ያማርራሉ።</p>

<p>የጅማ ዞን ንድግና ትራንስፖርት መምሪያ ተጠይቆ መልስ ሲሰጥ ከጅማ አዲስ አበባ በሚወስደው መንገድ ላይ ያለው ድልድይ ተሰብሮ ቢጠገንም ከባድ መኪና ባለመሸከሙ ሳቢያ ነዳጅ የጫኑ መኪኖች በነቀምት በኩል ዞረው እንዲጓዙ በመደረጉ ነው እጥረቱ የተከሰተው ይላል፣ ችግሩን ለማቃለል ጥረት እየተደረገ መሆኑንም ይገልጻል።</p>

<p>በሌላ ዜና በትግራይ ማዕከላዊ ዞን አድዋና አክሱም ከተሞች ከሶስት ወራት በላይ የቆየው የቤንዚን እጥረት ችግር መፍትሄ ባለማግኘቱ ከ100 በላይ ታክሲዎች ለከፋ ችግር እየተዳረጉ በመሆኑ ሥራ አቁመዋል።</p>

<p>የሶሎዳ ታክሲ ማህበር ሊቀመንበር እንደሚሉት ችግሩን ለማቃለል መፍትሄ ይሰጣቸው ዘንድና መላ እንዲፈልግላቸው ለክልሉ ንግድና ኢንዱስትሪ ጽሕፈት ቤት በተደጋጋሚ ቢያመለክቱም ምላሽ እንዳላገኙ ተናግረዋል።</p>

<p>የአድዋ ከተማ የሞቢል ነዳጅ ማደያ ባለቤት ባለፉት ወራቶች ቤንዚን እንዳልመጣላቸው ጠቅሰው እንዲላክላቸው የሞቢል ኩባንያን ቢጠይቁም ነዳጅ ማመላለሻ ተሽከርካሪ አልተመደበም የሚል ምላሽ እንዳገኙ ገልጸዋል።</p>

<p>የክልሉ ንግድና ኢንዱስትሪ ጽሕፈት ቤት ስለጉዳዩ በሰጠው መልስ በከተሞቹ ያጋጠመውን የነዳጅ እጥረት ለማቃለል ከፌዴራል ንግድና ኢንዱስትሪ ሚኒስቴር ቢሮ ጋር በመነጋገር ላይ መሆኑና ችግሩን ለመፍታት ጥረት እየተደረገ መሆኑ ጠቅሷል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር መስከረም 29 ቀን 1996</a></p>

</body>
</html>	














