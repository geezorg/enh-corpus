<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ኮሚሽኑ ኒውዮርክ ላይ ሊመክር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር ኮሚሽኑ ኒውዮርክ ላይ ሊመክር ነው</h2>


<p>የኢትዮ-ኤርትራ የድንበር ኮሚሽን ዛሬ ወይም በሚቀጥለው ሣምንት መጀመሪያ ላይ ለስብሰባ እንደሚቀመጡ ለጉዳዩ ቅርበት ያላቸው ምንጮች ለዴይሊ ሞኒተር ገለፁ።</p>

<p>ስማቸው እንዲገለፅ ያልፈለጉት እነዚህ ምንጮች እንዳረጋገጡት የኮሚሽኑ አባላት በአሁን ሰዓት ኒውዮርክ የገቡ ሲሆን ይፋ ባይወጣም ዋነኛው የንግግር አጀንዳ በሁለቱ አገሮች መካከል ያለው የድንበር ውዝግብ እንደሆነ ይገነገራል።</p>

<p>ኢትዮጵያ የድንበር ኮሚሽኑ "የመጨረሻና አሳሪ" ያለውንና ባድመን ለኤርትራ የሚሰጠውን ውሳኔ መልሶ እንዲያጤነው በተደጋጋሚ ማሳሰቧ አይዘነጋም።</p>

<p>ስለጉዳዩ የተጠየቁት የአንሚ ረዳት ቃል አቀባይ ጆርጅ ሶመርዌል ስለጉዳዩ ተጠይቀው በሰጡት መልስ የተባበሩት መንግስታት ድርጅት ዋና ፀሀፊ ልዑክ አምባሳደር ሌግዋይላ ጆሴፍ ለግዋይላ ወደኒውዮርክ ለስብሰባ መሄዳቸውን አረጋግጠዋል።</p>

<p>ሚስተር ሶመርዌል ስብሰባው የሚካሄድበትን ትክክለኛ ቀን ባያሳውቁም አምባሳደር ሌግዋይላ ግን ስብሰባው ላይ የሚገኙት በታዛቢነት እንጂ በተሳታፊነት እንዳልሆነ ገልፀዋል።</p>

<p>በሌላ በኩል ደግሞ በቅርቡ በኬንያ ዋና ከተማ ናይሮቢ የተገናኙት የኤርትራና የኢትዮጵያ ወታደራዊ ተወካዮች ባደረጉት 20ኛው የወታደራዊ ቅንጅት ኮሚቴ ስብሰባ ላይ በአልጀርሱ ስምምነት መሠረት ወታደራዊ ፍጥጫን የሚያባብስ ማንኛውንም አይነት እርምጃ እንዳማይወስዱ ከመግባባት ላይ ደርሰዋል።</p>

<p>አንሚ በሰጠው መግለጫ ስብሰባው "በመግባባት መንፈስ" የተካሄደ እንደነበር አስታውቋል። "ስብሰባው በተደረገበት ሰዓት ሁለቱም ወገኖች ያሏቸውን የሃሳብ ልዩነቶች ግልጽነት በታየበት ሁኔታ መግለፃቸውንና ነገር ግን በሁለቱም በኩል አሁን ያለውን ፀጥታ ለመጠበቅ ከፍተኛ ፍላጎት አሳይተዋል" ሲል የአንሚ መግለጫ ያብራራል።</p>

<p>የአንሚ ዋና የሃይል አዛዥ ጄኔራል ጎርደን ብራውን በሳምንታዊ ጋዜጣዊ መግለጫ ወቅት "የወታደራዊ ቅንጅት ኮሚቴው ስራውን ከጀመረበት ጊዜ አንስቶ በአካባቢው ወታደራዊ ፀብ እንዳይነሳ በማድረግ በኩል የተሳካ እርምጃ ወስዷል" ሲሉ አወድሰዋል።</p>

<p>የአንሚ መግለጫ አክሎ እንዳለው የሃይል አዛዡ ሁሉም ወገኖች ወደ ግጭት ከሚያስገቡ ነገሮች እንዲርቁ አሳስበዋል። </p>

<p> 21ኛው የወታደራዊ ቅንጅት ኮሚቴ ስብሰባ እ.ኤ.አ ዲሴምበር 15 ቀን 2003 እንደሚካሄድ ታውቋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ጥቅምት 27 ቀን 1996</a></p>

</body>
</html>	














