<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራዊውን አስክሬን ለማየት ከኤርትራ መንግስት ጋር ድርድር ተይዟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራዊውን አስክሬን ለማየት ከኤርትራ መንግስት ጋር ድርድር ተይዟል</h2>


<p>በተባበሩት መንግስታት ድርጅት የኢትዮጵያና የኤርትራ ሰላም አስከባሪ ልዑክ (አንሚ) በትናንትናው እለት በእለታዊ እንግሊዝኛ ጋዜጣ ሔራልድ ላይ የታተመውን የማስታወቂያ ሚኒስቴር መግለጫ መሰረት የሌለው ወቀሳ ነው ሲል አጣጣለው።</p>

<p>ሚኒስትሩ አንሚ ሰሞኑን በጊዜያዊ ሰላም ቀጠና ውስጥ የተገደለውን ኤርትራዊ ሚሊሺያ አስመልክቶ ያወጣውን ወቀሳ ኢትዮጵያን ለመውቀስ ያደረገው መሰረተ ቢስ ዘመቻ ነው ሲል በየእለቱ እየታተመ በሚወጣው የሔራልድ ጋዜጣ ላይ ባወጣው ፅሁፍ ተችቶታል።</p>

<p>ይሁንና በትላንትናው እለት በአስመራ በአዲስ አበባ መካከል በተካሄደው ሳምንታዊ የአንሚ ጋዜጣዊ መግለጫ ላይ ሜጀር ጄነራል ሮበርት ጎርደን ለጋዜጠኞች በሰጡት ምላሽ የሚኒስትሩ ወቀሳ መሰረተ ቢስ ወቀሳ ነው ሲሉ ተናግረዋል። "ሚኒሲቴሩ ስለ አንሚ የመረጃ ስርጭት አስመልክቶ ያወጣው ወቀሳ መሰረት ያለው ወቀሳ አይመስለኝም " ሲሉ ተደምጠዋል።</p>

<p>ባለፈው ቅዳሜ ጠዋት በጊዜያዊ የፀጥታ ቀጠና ምእራባዊ ክፍል ምክንያቱ እስካሁን ባልታወቀ የተኩስ ልውውጥ አንድ የኤርትራ ሚሊሺያ መገደሉን አንሚ ማክሰኞ እለት ባሰራጨው ጋዜጣዊ መግለጫው ላይ አመልክቶ እንደነበር ይታወሳል።</p>

<p>እንደ ጋዜጣዊ መግለጫው ከሆነ አንሚ ስለ ሁኔታው የተገነዘበው በአካባቢው ከነበሩ የኤርትራ ታጣቂዎች እንደነበር አያይዞ ገልጸዋል። ከጄኔራሉ መግለጫ ለመረዳት እንደተቻለውም መረጃውን ተከትሎ አንሚ በአካባቢው ባደረገው አሰሳ የተኩስ ልውውጥ ስለመመኖሩ የሚገልፁ መረጃዎችና የፈሰሰ ደም ጨምሮ ለማየት መቻሉን ለመረዳት ተችሏል።</p>

<p>ይህ በእንዲህ እንዳለ ሜጀር ጄነራል ሮበርት ጎርደን በትላንትናው እለት ለጋዜጠኞች እንዳስረዱት አንሚ ሞተ የተባለውን ወታደር አስክሬን አለማየቱንና አስክሬኑም ወደ ኤርትራ ተወስዶ መቀበሩን ገልፀዋል።</p>

<p>ጄኔራሉ አያይዘው እንደገለፁት አንሚ ከኤርትራ መንግስት አስክሬኑን ለማየት ውይይት መጀመሩን አብራርተዋል።</p>

<p>አስክሬኑ እስካሁን አላየነውም ይሁንና ለማየት የሚያስችለንን ውይይት በኤርትራ ከሚገኘው መንግስት ጋር ውይይት ላይ ነን" ሲሉ ጄኔራሉ ተናግረዋል።</p>

<p>ጄኔራሉ በአካባቢው የሚገኙ የኤርትራ ታጣቂዎችን በአማካኝነት ጠቅሰው እንደተናገሩት ከሆነ ታጣቂው የተገደለ የኢትዮጵያን የወታደር ዩኒፎርም በለበሱና ከሶስት እስከ አስምት በሚጠጉ ወታደሮች እንደሆነ ለማወቅ መቻሉን ገልፀዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ጥቅምት 27 ቀን 1996</a></p>

</body>
</html>	














