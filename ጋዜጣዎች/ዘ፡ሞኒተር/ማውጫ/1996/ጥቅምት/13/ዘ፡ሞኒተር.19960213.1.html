<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጣልያን የአክሱም ኃውልት መመለስ ተቃውሞ ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጣልያን የአክሱም ኃውልት መመለስ ተቃውሞ ገጠመው</h2>


<p>ከ66 ዓመታት በፊት በፋሽስት ኢጣልያ ተወስዶ የነበረውና ሮም በፓርታ ካፔና አደባባይ ላይ ቆሞ የሚገኘውን የአክሱም ሀውልት ወደ ኢትዮጵያ ለመመለስ ሲባል የተጀመረው የመቆራረጡ ስራ ከአንዳንድ ጣልያንያውያን ተቃውሞ ገጠመው።</p>

<p>የጣልያን መንግስት ሐውልቱን ከ50 ዓመታት ገደማ በፊት ለመመለስ ቢስማማም ግልፅ የሆነ የመመለስ እርምጃ ግን ባለፈው ወር ነበር የጀመረው ሰማኒያ ጫማ የሚረዝመውንና 150 ቶን የሚመዝነው ሀውልት በሚቀጥለው ወር ወደ ኢትዮጵያ ይደርሣል ተብሎ ይጠበቃል።</p>

<p>የጣልያን የዜና አገልግሎቶች እንደዘገቡት ከሆነ በምስጢር የተደራጁ የተቃውሞ ኮሚቴዎች የተቋቋመ ሲሆን አላማቸውም የሀውልቱን መመለስ ለማስቆም ነው ተብሏል።</p>

<p>ስለተቃውሞ ኮሚቴ አባሎች ዝርዝር መረጃ ባይኖርም እምነታቸው ግን ሀውልቱ ሮም ውስጥ መቆየት እንዳላበትና በሣምንቱ መጨረሻ ላይ የተቃውሞ ሠልፍ ለማድረግ እንዳሰቡ ተዘግቧል።</p>

<p>ስለሀውልቱ መመለስ ህዝቡ የተደበላለቀ ስሜት እንዳለው ይናገራሉ። ገሚሱ ትክክለኛ ነገር መደረግ አለበት የሚሉ ሲሆን ሌሎቹ ደግሞ ሀውልቱ የጣልያንን የበላይነት ዘመን የሚያሳይ ስለሆነና አሁን ደግሞ የጣልያን አካል በመሆኑ መመለስ የለበትም ይላሉ።</p>

<p>ኒውስዊክ ፓርኖራማ የተባለው ጋዜጣ ሀውልቱ ከቦታው ሲነሳ ምን እንደሚመስል ፈጠራ የታከለበት ፎቶን አትሞ ያወጣ ሲሆን ብዙ ጋዜጦች ደግሞ ከተለያዩ ሰዎች የደረሷቸውን የሀውልቱን ጣልያን ውስጥ መቆየት የሚደግፉ ደብዳቤዎችን አትመዋል።</p>

<p>የአክሱም ሀውልት አሁን ካረፈበት ቦታ ሲነሳ በምትኩ ሌላ ማስታወሻ እንደሚቆምበት ከወዲሁ ተወስኗል። አያቱ በሙሶሎኒ ጊዜ ወደ ኢትዮጵያ መጥተው የነበሩት ኒኮላ ዲማርኮ እና ሌሎች አርቲስቶች በአክሱም ሀውልት ምትክ በኢትዮጵያና በጣልያን መካከል ያለውን ጥሩ ግንኙነትና የፋሺዝምን ክፉ ገጽታ የሚያሳይ ሀውልት ለመስራት እቅድ እንዳላቸው ታውቋል።</p>

<p>እ.ኤ.አ በ2001 ሐውልቱ በመብረቅ ከተመታ በኋላ የጣልያን የባህል ሚኒስር ጉሊዮ ኡርባኒ በሠጡት መግለጫ መንግስታቸው ሀውልቱን ወደ ኢትዮጵያ እንደሚመልስ አስታውቀው ነበር። በወቅቱ በመብረቅ መመታቱ ብዙ የጣልያን ባለሥልጣናት የሀውልቱ ደህንነት ጣልያን ውስጥ በተሻለ መጠበቅ ይችላል የሚለው ምክንያታቸውን ውድቅ አድርጎታል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ጥቅምት 13 ቀን 1996</a></p>

</body>
</html>	














