<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢትዮጵያ ግጭት ቀስቃሽ በመሆን በኤርትራ ላይ አንድም ጥይት አትተኩስም" ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢትዮጵያ ግጭት ቀስቃሽ በመሆን በኤርትራ ላይ አንድም ጥይት አትተኩስም" ጠ/ሚ መለስ ዜናዊ</h2>


<p>ጠ/ሚ መለስ ዜናዊ በትላንትናው እለት የ1996 ዓ.ም እቅድ ሪፖርት ለሕዝብ ተወካዮች ምክር ቤት ባቀረቡበት ወቅት እንደገለጹት ኢትዮጵያ የግጭት ቀስቃሽ በመሆን በኤርትራም ሆነ በማንኛውም ሌላ ሀገር ላይ አንድ ጥይት እንደማትተኩስ ገለፁ።</p>

<p>በተጨማሪም ጠ/ሚኒስትሩ ኢትዮጵያ የተመድን ጣልቃ ገብነት ለምን እንደጠየቀች፣ በኮሚሽኑ በኩል ስለተፈፀሙ ስህተቶች፣ ስለሰላም ያለንን አቋምና ሌሎችንም ወቅታዊ ጉዳዮች በተመለከተ ዝርዝር ዘገባ አቅርበዋል።</p>

<p>ከላይ በተጠቀሱት ጉዳዮች ላይ የጠ/ሚኒስትሩ ሙሉ ቃል እንደሚከተለው ይነበባል።</p>

<p>ከዚህ ቀደም ደጋግመን እንደገለፀነው ሁሉ ኢትዮጵያ በምንም ምክንያት የግጭት ቀስቃሽ በመሆን በኤርትራም ሆነ በማንኛውም ሌላ አገር ላይ አንድ ጥይት አትተኩስም። ይህ በፍፁም የማይናወጥ አቋማችን ነው። በላያችን ላይ ጥቃት ተፈፅሞ ሌላ አማራጭ ካልጠፋ በስተቀር ይህ መንግስት በስልጣን ላይ እስካለ ድረስ በራሳችን ተነሳሽነት የሚፈፀም አንዳችም አይነት ጦርነት በፍፁም የማይታሰብ ነው። ይህንን የፀና አቋማችንን ወዳጅም ጠላትም እንዲገነዘብልን እንፈልጋለን።</p>

<p>በመሆኑም የድንበር ማካለሉ ችግር በሰላማዊና በሰላማዊ መንገድ ብቻ እንዲፈታ እንታገላለን። የድንበር ማካለሉ ኮሚሽን ባለፉት ጥቂት ወራት ያሳለፋቸው ውሳኔዎች ከአልጀርሱ ስምምነትም ሆነ ከራሱ የሚያዝያ 5 ውሳኔዎች ያፈነገጡ ህገ-ወጥና ኢ-ፍትሃዊ መሆናቸው፣ ለኢትዮጵያ ህዝብና መንግስት በጣም ግልፅ የሆነ ጉዳይ ነው በሁለቱ አገሮች መካከል ከፍተኛ ውጥረት ባለበት ሁኔታ ይህ ህገ-ወጥና ኢ-ፍትሃዊ ውሳኔ እንዳለ ተግባራዊ ይደረግ ቢባል ውጥረቱን አባብሶ አካባቢው ዘላቂና አስተማማኝ ሰላም እንዳይኖረው ሊያደርግ ይችላል። ችግሩ ከማንም ፍላጎትና ቁጥጥር ውጭ በሆነ መልኩ እያመረቀዘ ባልታሰበ መልክና ወቅት እንዲያገረሽ ሊያደርግም ይችላል። መንግስት ይህንን ከፍተኛ የሰላም አደጋ በመገንዘብ ጉዳዩ በአካባቢው ዘላቂና አስተማማኝ ሰላም ሊፈጥር በሚችል አኳኋን እንዲፈታ ያልተቆጠበ ጥረት ሲያደርግ ቆይቷል። </p>

<p>ከዚህ አኳያ መንግስት የወሰደው የመጀመሪያው እርምጃ ኮሚሽኑ የፈፀመውን ስህተት ራሱ እንዲያስተካክል ያሉትን አማራጮች በሙሉ መፈተሽና አሟጦ መጠቀም ነው። ይሁንና በዚህ በኩል የተደረገው ጥረት አጥጋቢ ውጤት ሳያስገኝ ከመቅረቱም በላይ ኮሚሽኑ ዋና ዋናዎቹን ስህተቶች እንደሚያስተካክል የመጨረሻውን ውሳኔ አሳውቆናል። በመሆኑም በኮሚሽኑ በኩል ችግሩን ለማስወገድ ያለው እድል እንደተሟጠጠ ጉዳዩን የተባበሩት መንግስታት የፀጥታው ምክር ቤት እንዲመለከተውና መፍትሄ እንዲፈልግለት ጠይቀናል። በዚህም ብቻ ሳንወሰን ችግሩ ሰላማዊና ፍትሃዊ እልባት እንዲያገኝ በአልጀርሱ ስምምነት ወቅት ታዛቢ ሆነ ያፈራረሙ አገሮችንና ድርጅቶች በችግሩ አፈታ ላይ ተገቢ ሚናቸውን እንዲጫወቱ አስፈላጊውን ጥረት ሁሉ አድርገናል። በጥረታችንና በጥያቄያችን መሰረት ደግሞ ችግሩ በሰላም እንዲፈታ የሚፈልጉ ወዳጆች ሁሉ ሁለቱ አገሮች ጉዳዩን በድርድር እንዲፈቱ በማሳሰብ ላይ ይገኛሉ።</p>

<p>በቅርቡ በናይጄሪያና በካሜሩን መካከል የነበረው የድንበር ክርክር እየተፈታ ያለበት መንገድ ከዚህ አኳያ ትምህርት ሊገኝበት የሚችል እንደሆነ እንገነዘባለን። እንደሚታወቀው ሁሉ ናይጄሪያና ካሜሩን ክርክሩን ወደ አለም ፍርድ ቤት መርተው ፍርድ ቤቱ የመጨረሻ ውሳኔውን ሰጥተዋል።ሁለቱም አገሮች የፍርድ ቤቱን ውሳኔ ለመቀበልና ለመተግበርም አስቀድመው ቃል መግባታቸውና መፈራረማቸው የሚታወስ ነው። ይሁንና ናይጄሪያ በውሳኔው ስህተት ተፈጽሟል ብላ ስላመነችና ይህም ችግርን ከመፍታት ይልቅ ሊያወሳስበው እንደሚችል ስለተገመተ የፍርድ ቤቱ ውሳኔ ተቀባይነት ሳያገኝ ቀርቷል። በመሆኑም ሁለቱም አገሮች እንደ አዲስ ወደ ድርድር ገብተው ጉዳዩን በሰላምና በድርድር በመጨረስ ላይ ናቸው። </p>

<p>ኢትዮጵያ በቀጥታ ወደ ድርድር ከማምራት ይልቅ የተባበሩት መንግስታትን ጣልቃ ገብነት የጠየቀችው ከናይጄሪያና ካሜሩን ልምድ ትምህርት መቅሰም እንዳለበት ስላልተገነዘበች አይደለም። ኢትዮጵያ ጣልቃ ገብነቱን የጠየቀችው ኤርትራ በጉዳዩ ላይ ድርድር ብሎ ነገር በፍፁም የማይታሰብ ነው ብላ በመዝጋቷ ነው። ስለሆነም ሰላም ወዳድ የሆኑ ክፍሎች ሁሉ ጉዳዩ በሰላምና በውይይት ማለቅ አለበት ማለታቸው ብቻ ችግሩን ይፈታዋል ብለን አናምንም። እነዚህ ወገኖች አንድ በቀጥታ ጣልቃ ገብተው ችግሩን መፍታት አልያም ሁለቱ ወገኖች ችግሩን በውይይት እንዲፈቱ ለማድረግ የሚያስችል ሁኔታ መፍጠር ይኖርባቸዋል እንላለን።</p>

<p>ኢትዮጵያ ይህ ችግር አጥጋቢ መፍትሄ ማግኘት አለበት የምትለው በአካባቢያችን ለሰላም ጠንቅ የሚሆኑ ነገሮች ሁሉ መወገድ አለባቸው ብላ ስለምታምን ነው። ግጭቶች ከመፈጠራቸው በፊት ለሰላም ጠንቅ የሆኑ ነገሮች እንዲወገዱ መደረግ አለበት ብላ ስለምታምን ነው። በአለም ዐቀፍ ህግና በተለመደው የዲፕሎማሲ አሰራር ይህንኑ ግብ ማሳካት እንደሚቻል ከናይጄሪያና ካሜሩን ልምድ መማር እንደሚቻል ስለምታምን ነው። በሌላ አነጋገር ኢትዮጵያ ችግሩ አስተማማኛ ዘላቂ ሰላማዊ መፍትሔ ማግኘት አለበት የምትለው በምንም ምክንያት በአካባቢያችን አንዳች አይነት ግጭት እንዳይፈጠር ለመከላከል ከላይ የፀና አቋም በመነሳት ነው። የተባበሩት መንግስታትና ወዳጅ አገሮች ይህንኑ ተገንዝበው በአካቢያችን ያለውን ውጥረት ለማርገብና የሰላም ጠንቆችን ለማስወገድ አብረውን እንደሚሰለፉና ችግሩ በአንድ ወይም በሌላ መንገድ ፍትሃዊና ሰላማዊ እልባት እንዲያገኝ የሚጠበቅባቸውን ሚና እንደሚጫወቱ ተስፋ እናደርጋለን።</p>

<p>የኛ ጦርነት ከድህነትና ከኋላ ቀርነት ጋር ነው። እኛ ከኤርትራም ሆነ ከሌላ ማንኛውም ወገን ጋር ወደ ጦርነት መግባት አንፈልግም። ነገር ግን ሰላምን ስለተመኘነው ብቻ እንደማናገኘው እናውቃለን። ሰላምን የምናገኘው ለሰላም ጠንቅ የሚሆኑ ችግሮችን አስቀድሞ በማስወገድ ነው። የተባበሩት መንግስታትንና የወዳጅ መንግስታትን እገዛ እየጠየቅን ያለነውም የሰላም ጠንቆችን ለማስወገድ ይቻል ዘንድ ባሉት ቀዳሚ አማራጮች ሁሉ ተገቢውን ጥረት ብናደርግም ችግሩን ዘላቂና አስተማማኝ ሰላም ለማረጋገጥ በሚያስችል አኳኋን መፍታት ስላልተቻለ ነው። ስለሆነም ለችግሩ ዘላቂና አስተማማኝ መፍትሄ ለማስገኘት አሁንም በድጋሚ የወዳጆቻችንን ትብብር እንጠይቃለን ብለዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ጥቅምት 6 ቀን 1996</a></p>

</body>
</html>	














