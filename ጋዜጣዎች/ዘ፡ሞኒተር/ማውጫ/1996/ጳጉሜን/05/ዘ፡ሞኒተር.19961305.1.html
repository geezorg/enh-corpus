<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ ግጭት የተሰደዱ ሰዎች የእርዳታ ያለህ እያሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ ግጭት የተሰደዱ ሰዎች የእርዳታ ያለህ እያሉ ነው</h2>


<p>በጋምቤላው ግጭት ቤት ንብረታቸውን ጥለው የተሰደዱ በአብዛኛው የአኝዋክ ብሔር ተወላጆች የተመሰቃቀል ሕይወታቸውን ለማቃናት ከፍተኛ እርዳታ እንደሚያስፈልጋቸው ኦክስፋም አሜሪካ የተባለው ግብረሰናይ ድርጅት ማሳሰቡን ኢሪን የተባለው የተመድ የዜና ወኪል ገለፀ። </p>

<p>አበራ ቶላ የተባሉ በኢትዮጵያ የኦክስፋም አሜሪካ ኃላፊ እንደገለፁት በጋምቤላው ግጭት የተፈናቀሉ ነዋሪዎችን ለመርዳት አሁን ድረስ በአካባቢው ከፍተኛ ጥርጣሬና ፍርሃት መኖሩን ጠቅሰው በአካባቢው ያለው ወባ አደገኛ በመሆኑ የትንኝ መክላከያ አጎበር፣ ለእርሻ የሚሆኑ በሬዎችና የተለያዩ የግንባታ መሳሪያዎች እንደሚያስፈልጓቸው ገልጸዋል።</p>

<p>በጋምቤላ በተቀሰቀሰው ግጭት ቤት ንብረታቸውን ጥለው በመፈናቀላቸው ወደ ደቡብ ሱዳን የሸሹ ዜጎች ወደ 15ሺ መድረሳቸው ይገልፃል።</p>

<p>የኦክስፋም አሜሪካ ኃላፊ አካባቢውን አስመልክተው ሲናገሩ በአካባቢው ባሉ ብሔሮች መካከል ሰላም እንዲሰፍን እስካልተደረገ ድረስ የአካባቢው ሰላም ሊሻሻልና መረጋጋት ሊፈጠር እንደማይችል ገልፀዋል። አክለውም «እኛ በትክክል የምናምነው ከልማት ሥራው ጎን ለጎን በአካባቢው ሰላም ለማስፈን ተነሳሽነቱን የሚወስድ አካል ሊኖርና ለሰላምም ሊንቀሳቀስ ይገባዋል። የጋምቤላ ቀውስ ተፈጥሮአዊ ችግር ሳይሆን በግጭት፣ ባለመቻቻል፣ በዲሞክራሲና በመልካም አስተዳደር እጦት ነው። </p>

<p>ኦክስፋም በጋምቤላ ተቀስቅሶ በነበረው ግጭት የተሰደዱ ቤተሰቦችን ወደ ቀያቸው ለመመለስ የተቋቋመውን የጋምቤላ የሰላምና የልማት ካውንስልን በመርዳት ላይ ከሚገኙ ግብረ ሰናይ ድርጅቶች አንዱ ሲሆን እስካሁንም በግጭቱ ቤታቸው ለወደመባቸው ሰዎች የሚሆኑ 1,154 ቤቶች እየገነባ ነው።</p>

<p>ኦክስፋም እንዳስታወቀው በጋምቤላ መሰረታዊ መሻሻሎች የታዩ ቢሆንም፣ እስከ አሁን ድረስ ከፍተኛ ስጋት ያለና ግጭቱ ዳግም የማገርሸት ነገር ሊኖር የሚችልበት እድል ይኖራል በሚል ፍርሃት እንደሰፈነ አትቷል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ጳጉሜን 05 ቀን 1996</a></p>

</body>
</html>	
