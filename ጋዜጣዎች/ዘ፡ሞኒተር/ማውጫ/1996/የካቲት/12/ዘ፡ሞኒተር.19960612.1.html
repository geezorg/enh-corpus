<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ ልዩ ልዑክ የአስመራ ጉብኝታቸውን ሰረዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተመድ ልዩ ልዑክ የአስመራ ጉብኝታቸውን ሰረዙ</h2>


<p>የተባበሩት መንግሥታ ዋና ፀሐፊ አዲስ የሾሟቸው ልዩ መልዕክተኛ ሊሊዮድ አክስዎርዚ ትላንት አዲስ አበባ የገቡ ሲሆን አስመራ የነበራቸውን ፕሮግራም ግን ባልታወቀ ምክንያት መሰረዛቸው የአንሚ ቃል አቀባይ ጌል ሴይንት ትላንት አስታወቁ።</p>

<p>ልዩ ልዑክ አዲስ አበባና አስመራ የሚያደርጉት ጉብኝት ጠንከር ያለ አትክሮት የሳበ ሲሆን የውይይት አጀንዳ ሆኖ እንደሚቀርብ የሚጠበቀው የሁለት ሀገራት የሰላም ስምምነትና የድንበር ኮሚሽኑ ውሳኔ የነበረ ቢሆንም ትላንት አዲስ አበባ የገቡት ልዩ ልዑክ ባልታወቀና ግልፅ ባልሆነ ምክንያት የአስመራ ጉብኝታቸውን ሰርዘዋል።</p>

<p>ሚ/ር አክስዋርዚ በአዲስ አበባ ቆይታቸው ከኢትዮጵያ ባለሥልጣናት በተጨማሪ የአፍሪካ ሕብረት ሊቀመንበር አልፋ ኡመር ኮናሬ፣ የአውሮፓ ሕብረት አምባሳደር የተመድ ተወካዮችና ሌሎች ጉዳዩ የሚመለከታቸውን አካላት ያነጋግራሉ ተብሎ ይጠበቃል።</p>

<p>ቃል አቀባይዋ የአስመራውን ጉብኝት መሰረዝ አስመልክቶ "አክስዎርዝ ኤርትራን አይጎበኙም። ይህ ለምን እንደሆነ በይፋ ምክንያት አልተሰጠኝም። በማለት ተናግረዋል።</p>

<p>እንደሚታወቀው የአዲሱ ልኡክን ሹመት በተመለከተ ኤርትራ ከመጀመሪያው ጀምሮ ተቃውሞዋን ስታሰማ መቆየቷ ይታወሳል።</p>

<p>በሌላ በኩል የዲፕሎማቲክ ምንጮች ለዘሞኒተር እንደገለጹት ሚ/ር አክስዋርዚ ወደ አስመራ ለመብረርና ከኤርትራው ፕሬዝዳንት ኢሳያስ አፈወርቂ ጋር ለመነጋገር ይሁንታ እንዳላዩ ቃል አቀባይዋ ተናግረዋል።</p>

<p>ቀደም ሲል በተያዘው ፕሮግራም መሰረት ልዩ ልኡኩ ዛሬ ከጠ/ሚ/መለስ ዜናዊና የተመድ ባለሥልጣናት ጋር በአዲስ አበባ ውይይት ያደርጋሉ።</p>

<p>እንደ ዲፕሎማቲክ ምንጮች አስተያየት ይህ ጉብኝት በሁለቱ ሀገራት መካከል ሰላም ለማውረድ ለሚደረገው ጥረት ተስፋ ሰጪ እንደሚሆን ተናግረዋል። ነገር ግን የልዩ ልዑኩ ጉብኝት አስመራን የማያጠቃልል ከሆነ ሰላም ለማምጣት በሚደረገው ጥረት ላይ የራሱ የሆነ አሉታዊ ተጽዕኖ እንደሚኖረው እነዚሁ ምንጮች ተናግረዋል።</p>

<p>ሚ/ር ሊሊዮድ አክስዎርዚ ከ1995 -2000 እ.ኤ.አ የካናዳ የውጭ ጉዳይ ሚኒስትር እንደነበሩ አይዘነጋም።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር የካቲት 12 ቀን 1996</a></p>

</body>
</html>	














