<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡባዊ የፀጥታው ቀጠና በአንሚ ላይ አሁንም ማዕቀብ እንደተጣለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደቡባዊ የፀጥታው ቀጠና በአንሚ ላይ አሁንም ማዕቀብ እንደተጣለ ነው</h2>


<p>በኢትዮጵያና ኤርትራ የተባበሩት መንግሥታት የሰላም አስከባሪ ኃይል (አንሚ) በደቡባዊ የፀጥታው ቀጠና እንቅስቃሴ እንዳያደርግ በኢትዮጵያ ሰራዊት በኩል ማዕቀብ በመጣሉ ቅሬታውን አሰማ።</p>

<p>የልዕኩ ባለሥልጣናት እንደሚሉት ከፌብሬዌሪ 4 ቀን 2004 እ.ኤ.አ ጀምሮ የሰላም አስከባሪው ይቆጣጠረው በነበረው ደቡባዊ ቀጠና ከመረብ ወንዝ ድልድይ በስተቀር እንቅስቃሴ እንዲያደርግ መታገዱን ገልፀዋል።</p>

<p>የልኡኩ ቃል አቀባይ ጊል ሴይት እንደገለፁት በኢትዮጵያ መንግስት በኩል የተደረጉ አንዳንድ ማዕቀቦች ልዑኩ ከኢትዮጵያ የመከላከያ ሚኒስትር ጋር ውይይት ካደረገ በኋላ መነሳታቸውን አስታውቀዋል። ቃል አቀባይዋ ጨምረው እንደገለፁት የሰላም አስከባሪው ጦር በመካከለኛውና በምዕራባዊ የፀጥታው ቀጠና ለሁለት ቀናት እንቅስቃሴ እንዳያደርግ ታግዶ እንደነበር አውስተው አሁንም በምዕራብ የሁመራ ድልድይ አዋሳኝ አካባቢ እንቅስቃሴ እንዳያደርግ እንደታገደ መሆኑን ገልፀዋል።</p>

<p>ቃል አቀባዩዋ እስካሁን ድረስም የኢትዮጵያ መንግስት በሰላም አስከባሪው ኃይል ላይ ይህን እርምጃ ለምን እንደወሰደ ይፋ የሆነ ማብራሪያ እንዳልተሰጠው ጠቅሰው ለጉዳዩ በኢትዮጵያ መንግስት በኩል ምንም አይነት ምክንያት እንዳልተሰጣቸው ነገር ግን ውይይቱ መደረጉ እንደቀጠለ ነው ሲሉ ተናግረዋል።</p>

<p>እገዳው በኢትዮጵያ መግንስትና በሰላም አስከባሪው ልዑክ መካከል በ2001 አልጀርስ ላይ የተደረሰውን የኃይል ሚዛን ስምምነት የሚጥስ መሆኑን ገልፀዋል። እንደሚታወቀው ይህንን ስምምነት ኤርትራን የማትስማማባቸው ጉዳዮች ስላሉ በማለት እንዳልፈረመች ይታወሳል።</p>

<p>የአንሚ የኃይል አዛዡ ሜጀር ጄኔራል ሮበርት ጎርደን ከኢትዮጵያ መንግስት ባለሥልጣናት ጋር ማዕቀቡን አስመልክቶ ዛሬ ከአስመራ አዲስ አበባ ይገባሉ ተብሎ ይጠበቃል። ጄኔራሉ ከውጭ ጉዳይና ከመከላከያ ባለሥልጣናት ጋር ይወያያሉ ተብሎ ይጠበቃል። በመጨረሻም አብዛኞቹ ማዕቀብ የተጣለባቸው በሰላም አስከባሪው ጦር የፀጥታ ቀጠና ሥር የነበሩት የመረብ ወንዝ ድልድይ፣ ዛላምበሳና የባድመ አካባቢዎች መሆናቸው ታውቋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር የካቲት 5 ቀን 1996</a></p>

</body>
</html>	














