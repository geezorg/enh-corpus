<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ በጎሳዎች መካከል የሚፈጠር ግጭት ተባብሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ በጎሳዎች መካከል የሚፈጠር ግጭት ተባብሷል</h2>


<p>ወር ባልሞላ ጊዜ ውስጥ ለሁለተኛ ጊዜ በሶማሌዎችና በኦሮሞች መካከል በተፈጠረ ግጭት 13 ሰዎች ሲገደሉ በርካታ ሰዎች የቆሰሉና ከፍተኛ ዝርፊያ መፈፀሙን የኢትዮጵያ ሰብአዊ መብቶች ጉባኤ አስታወቀ።</p>

<p>ጉባኤው ጨምሮ እንዳስታወቀው በዚሁ ግጭት ሳቢያ ከ193 ያህል በላይ የአካባቢው ነዋሪዎች ንብረት የሆኑ ሱቆች የተዘረፉ ሲሆን በዚሁ ግጭት መባባስ እንደምክንያት ሊቆጠሩ የሚያስችሉ የአመለካከት ችግር ያለባቸው የመንግስት የሥራ ኃላፊዎችም ከድርጊታቸው እንዲታረሙ አሳስቧል።</p>

<p>ድርጅቱ ባወጣው 73ኛ ልዩ መግለጫ እንዳስታወቀው ከታህሳስ 14 ቀን 1996 ዓ.ም ጀምሮ በምዕራብ ሐረርጌ ዞን በሜኤሶ ውስጥ በኦሮሞና በሶማሌ ጎሳዎች መካከል ደግሞ የተነሳው ግጭት በሰው ሕይወትና ንብረት ላይ ከፍተኛ ጉዳት አድርሷል።</p>

<p>ይህ ዳግም የተከሰተው ግጭት ተፈትቶ በሁለቱ ጎዳዎች መካከል አስተማማኝ እርቅ ሳይወርድ ግጭቱን ለማብረድ በአካባቢው ተሰማርቶ የነበረው የመከላከያ ሰራዊት ከአካባቢው መውጣቱ እንዳሰበው ኢሰመጉ ገልጿል።</p>

<p>ይህም በመሆኑ የመከላከያ ሠራዊቱ ከአባባቢው መልቀቁን ተከትሎ አንድ የሶማሌ ጎሳ አባል የነበረ የቦርደዴ ቀበሌ ገበሬ ማህበር ነዋሪ በኦሮሞ ጎሳ አባላት መገደሉን ጠቁሞ፤ በዚሁ ድርጊት የተቆጡ የሶማሌ ጎሳ አባላት ከአፋር ጎሳ አባላት ጋር ተቀናጀተው በተለያዩ የጦር መሳሪያዎችያዎች የኦሮሞ ጎሳ አባላት ላይ ጥቃት በመሰንዘር 13 ሰዎችን ሲገድሉ ከ20 በላይ አቁስለዋል።</p>

<p>ኢሰመጉ ይህንን መግለጫ እስካወጣበት ጊዜ ለተጎዱት ወገኖች ምንም አይነት እርዳታ እንዳልተደረገ አስታውቋል።</p>

<p>በመቀጠልም በጋምቤላ ከወር በፊት የደረሰው ግጭት አስመልክቶ የጋምቤላ ክልል ም/ር መስተዳድር፣ የምዕራብ ሪጅን የስደተኞች ማስተባበሪያ ጽ/ቤት ኃላፊና የክልሉ የፍትሕ አስተዳደር ጉዳዮች ኃላፊ ታህሳስ 26 ቀን 1996 ዓ.ም የሰጡት ጋዜጣዊ መግለጫ የክልሉ ባለስልጣናት ከተጠያቂነት ለመሸሽ ያደረጉት ነው ሲል ኢሰመጉ ገልጿል።</p>

<p>"ኢሰመጉ ድብቅ አጀንዳ የለውም፤ የተዛባ መረጃ አያሰራጭም" በሚል ርዕስ ባወጣው መግለጫ ባለሥልጣናቱ የኢሰመጉን 72ኛ ልዩ መግለጫ ሳይረዱ የተጣለባቸውን ኃላፊነት ባለመወጣታቸው የተነሳ ከሚደርስባቸው ተጠያቂነት ለመሸሽ ኢሰመጉን ለመወንጀል መፈለጋቸውን የሚያመለክት ተግባር ነው ሲል በመግለጫው አትቷል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ጥር 21 ቀን 1996</a></p>

</body>
</html>	














