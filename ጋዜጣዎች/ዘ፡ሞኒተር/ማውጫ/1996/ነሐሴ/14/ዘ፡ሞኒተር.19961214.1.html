<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በታዋቂ ኢትዮጵያውያን አርበኞች የተሰየሙ መንገዶች መታጠፋቸው ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በታዋቂ ኢትዮጵያውያን አርበኞች የተሰየሙ መንገዶች መታጠፋቸው ታወቀ</h2>


<p>በቅርቡ ሶስተኛውን የአፍሪካ ሕብረት ጉባኤ አስመልክቶ የአዲስ አበባ መስተዳድር በተለያዩ የአፍሪካ ህገራት መታሰቢያነት እንዲሆኑ የሰየማቸው አንዳንድ መንገዶች ቀደም ሲል ለአርበኞችና ለተለያዩ ስመጥር ኢትዮጵያዊያን መታሰቢያነት የተሰየሙ እንደነበሩ ታወቀ።</p>

<p>የአዲስ አበባ መስተዳድር አዲስ አበባ የአፍሪካ መዲናነቷን የበለጠ ያጎላው ዘንድ ለ52 የአፍሪካ ሀገራት መታሰቢያ መንገዶች መሰየሙ ይታወሳል።</p>

<p>በኢትዮጵያ ቱሪዝም ኮሚሽን የታተመው የቱሪስት መሪ ካርታ እንደሚያሳየው ከገብርኤል መሳለሚያ እስከ አራት ኪሎ የአርበኞች አደባባይ ድረስ ያለው መንገድ በደርግ ጊዜ መሐይምነትን ለማጥፋት ለዘመቱ (የእድገት በሕብረት ዘማቾች) ለማስታወስ የእድገት በህብረት ጎዳና ተብሎ ተሠይሞ የነበረው መንገድ፣ በአሁኑ ሰዓት ኒጀር ጎዳና ተብሎ ተሰይሟል። በአድዋ ጦርነት ጀግና ለነበሩት ለደጃዝማች ባልቻ አባ ነፍሶ መታሰቢያ በስማቸው ተሰይሞ የነበረው ጎዳና ከአብነት ሆቴል እስከ ተክለ ኃይማኖት አደባባይ ያለው ጎዳና ዩጋንዳ ጎዳና ተብሎ ተሰይሟል።</p>

<p>ከአውቶቡስ ተራ እስከ ሰባተኛ የትራፊክ መብራት ያለው ጎዳና በደጃዝማች መኮንን ደምሰው ተሰይሞ የነበረው ሲሆን በአሁኑ ሰዓት ጎዳናው ለሁለት ትከፍሎ የሴንትራል አፍሪካ ሪፐብሊክ ተብሎ ተሰይሟል።</p>

<p>በአምስቱ ዓመት የጣሊያን ወረራ ጀግና በደጃዝማች በየነ መርዕድ ተሰይሞ የነበረው ከሜክሲኮ አደባባይ እስከ ቄራ የነበረው ጎዳና ሙሉ በሙሉ የቀድሞ መጠሪያው ተለውጦ የታንዛኒያና የሞዛምቢክ ጎዳና ተብሎ ሊሰየም ችሏል።</p>

<p>ዘ ሞኒተር ባጠናቀረው መረጃ ሌሎች መንገዶችም ላይ ተመሳሳይ አሰያየም መፈጠሩን ያረጋገጠ ሲሆን ነገር ግን የመንገዶቹን አሰያየም አስመልክቶ የአዲስ አበባ መስተዳደር በሰጠው መግለጫ ሁሉም መንገዶች አዳዲስና ከዚህ በፊት በማንም ስም ያልተሰየሙ መሆናቸውን መግለፁ ይታወሳል።</p>

<p>ይህንኑ ለማጣራት ለመስተዳድሩ የሕዝብ ግንኙነት በተደጋጋሚ ያደረግነው ሙከራ ሊሳካልን አልቻለም።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ነሐሴ 14 ቀን 1996</a></p>

</body>
</html>	
