<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓን አፍሪካ ፓርላማ ተመሰረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፓን አፍሪካ ፓርላማ ተመሰረተ</h2>


<p>የመጀመሪያው የፓን አፍሪካ ፓርላማ የተለያዩ የአፍሪካ መሪዎችና ከአውሮፓ የተወከሉ የፓርላማ አባላት በተገኙበት በትላንትናው እለት በመዲናችን ተመሰረተ።</p>

<p>የወቅቱ የአፍሪካ ህብረትና የሞዛቢክ ፕሬዚዳንት የሆኑት ጅዋኪም አልቤርቶ ቺሳኖ በጉባኤው ላይ እንደተናገሩት የፓን አፍሪካ ፓርላማ የተመሰረተበት ጊዜ አፍሪካ በብዙ ፈተናዎች በተወጠረችበት ጊዜ በመሆኑ ፓርላማው ብዙ መሥራት እንደሚጠበቅበት ተናግረዋል።</p>

<p>የሞዛምቢኩ ፕሬዝዳንቱ አያይዘው እንደገለፁት ፓርላማው የሚችለውን ሁሉ እንደሚሰራ በመግለፅ የአፍሪካ ህዝቦችን ችግር ለማስወገድና በአፍሪካ ህብረት ላይ የሚስተዋሉ አሉታዊ ገፅታዎችን ለመታደግ ከፍተኛ እገዛ እንደሚያደርግ ገልፀዋል።</p>

<p>ፓርላማው በአፍሪካ ማሕበረሰብ ላይ ያሉትን ችግሮች ለመቅረፍና የተዘነጉትን በማስታወስ ለመፍትሄ ሀሳብ የማቅረብ ትልቅ ኃላፊነት እንዳለበት አሳስበዋል።</p>

<p>የአሁኑ ኢኮኖሚ ሳያድግ የአፍሪካ የፖለቲካ ሕይወት ሊረጋጋና የሰከነ ሊሆን ስለማይችል ይህንንም እውን ለማድረግ ለዲሞክራሲያዊ ሀገር ግንባታ የምርጫ ሂደቶቻችንን በአመራርና በፋይናንስ ማሳደግ ይኖርብናል ሲሉ አሳስበዋል። አክለውም የሰከነ የኢኮኖሚ እድገት ለማምጣት ሰላም ወሳኝ መሆኑን ጠቁመዋል።</p>

<p>የአፍሪካ ህብረት ሊቀመንበር አልፋ ኦማር ኮናሬ በበኩላቸው የፓርላማ አባላቱ በአህጉሪቱ በተንሰራፋው የኤች.አይ.ቪ/ኤድስ ሰበብ በሚደርስ መገለልና አድልኦ ላይ አቋም ለማስወሰድ የሚያስችል እርምጃ እንድይዙ ጠይቀዋል። ሊቀመንበሩ ጨምረውም በኤች.አይ.ቪ/ኤድስ ላይ የወሰድነው አቋም አይነት በወባና በፓልዮ በሽታዎች ላይ የፓርላማ አባላቱ ቀዳሚ በመሆን የበኩላቸውን ሚና እንዲጫወቱ ጠየቅዋል።</p>

<p>ፓርላማው የአፍሪካ ህብረት አላማዎችና መርሆዎች ወደ ተግባር ለመለወጥ ከፍተኛ ገንቢ ሚና እንደሚኖረው አሳስበው በተለይም የሰብአዊ መብት ጥበቃና አካባቢያዊ ጥበቃ ለማስረገጥ ሊጫወት የሚችለው ሚና ከፍተኛ መሆኑን ተናግረዋል።</p>

<p>በጉባኤው መክፈቻ ላይም ጠ/ሚ መለስ ዜናዊ እንደተናገሩት የፓርላማው መመሰረት የእድገት ነፀብራቅ ሲሆን አህጉሪቱም የአፍሪካ ህብረት አላማዎችን ለመተግበር መሰረት እንደሚሆናት ተናግረዋል።</p>

<p>ሚስስ ሞንጌላ ለፓርላማው ፕሬዚዳንትነት እጩ ሆነው የቀረቡ ብቸኛዋ ሴት ሲሆኑ የመጀመሪያዋ የፓን አፍሪካን ፓርላማ ሴት ፕሬዚዳንት ሆነው ተመርጠዋል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር መጋቢት 10 ቀን 1996</a></p>

</body>
</html>	














