<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢንተርኔት መቋረጥ የተሰጠው ምክንያት ጥያቄ ውስጥ ወድቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢንተርኔት መቋረጥ የተሰጠው ምክንያት ጥያቄ ውስጥ ወድቋል</h2>


<p>ካለፈው ሣምንት ጀምሮ በኢንተርኔትና በኢ-ሜይል ተጠቃሚዎች ላይ ተፈጥሮ የነበረው ችግር በቫይረስ ምክንያት ብቻ የተፈጠረ ሳይሆን ቴሌኮሚኒኬሽን የሚጠቀምበት ሰርቨር የማስተላለፍ አቅም ደካማ በመሆኑ ጭምር እንደሆነ አንዳንድ ለጉዳዩ ቅርበት ያላቸው ምንጮች ገለጹ።</p>

<p>ይህንኑ በተመለከተ የኢትዮጵያ ቴሌኮሚኒኬሽን የኢንፎርሜሽንና ቴክኖሎጂ የመረጃ አገልግሎት ምክትል ዳይሬክተር የሆኑት አቶ አስፋው ኃ/ማርያም ለዴይሊ ሞኒተር እንደገለፁት ከሆነ ባለፈው ጊዜ ወጥቶ የነበረው የብዙ ሚሊዮን ብር የኢንተርኔት ማስፋፊያ ጨረታ ዳግም ለማውጣት ዝግጅት መጠናቀቁን ገልፀዋል።</p>

<p>ይኸው የማስፋፊያ ጨረታ ተግባራዊ ከሆነ የኢንተርኔት ተገልጋዮች ፈጣንና ቀልጣፋ አገልግሎት ለማግኘት ከማስቻሉም በላይ በየጊዜው እየተፈጠረ ያለውን ችግር እንደሚቀርፍ ምክትል ዳይሬክተሩ አስረድተዋል።</p>

<p>ከወራት በፊት ኮርፖሬሽኑ የማስፋፊያ ጨረታውን ለአገር ውስጥ ድርጅቶችና ለአለም አቀፍ ተጫራቾች ካወጣ በኋላ ያለምንም አሳማኝ ምክንያት ጨረታውን መሰረዙን ያወሱት ተጫራቾች ኮርፖሬሽኑ ይህንን አቋም ለምን እንደወሰደ እንዳልገባቸው ተናግረዋል።</p>

<p>በዚሁ ጨረታ ለውድድር ከቀረቡት ካምፓኒዎች ውስጥ የደቡብ አፍሪካ ኮምፖሬክስ ካምፓኒ በ10 ሚሊዮን ዶላር ጨረታውን ካሸነፈ በኋላ እንደተሰረዘበት ይታወሳል። </p>

<p>በሌላ በኩል አቶ አስፋው እንደገለፁት ከሆነ ኮርፖሬሽኑ ጨረታውን ለማሰረዝ መብቱ የተጠበቀ ከመሆኑም ሌላ ምንም አይነት ምርጫ አለማድረጉን ገልፀዋል።</p>

<p>አንዳንድ ምንጮች እንደሚሉት ኮርፖሬሽኑ ጨረታውን ተግባራዊ ቢያደርግ ኖሮ አሁን የተፈጠረው ችግር ሙሉ በሙሉ ባይወገድ እንኳን አሁን የደረሰውን ያህል አይጋነንም ነበር ሲሉ የገለፁ ሲሆን በዚሁ ጉዳይ ላይ ምክትል ዳይሬክተሩ ጉዳዩ ከኔትወርክ የራቀ መሆኑን ገልፀው ለማስረጃም ያህል የኮርፖሬሽኑ ሰርቨር 15000 መስመሮችን የማስተናገድ አቅም ቢኖረውም በአሁኑ ሰዓት ለ10000 ተገልጋዮች ብቻ አገልግሎት ይሰጣል በማለት ጉዳዩ ከአቅም ማነስ ጋር ሳይሆን በአለም አቀፍ ደረጃ ከተፈጠረ ቫይረስ ጋር ሊታይ እንደሚገባው አስገንዝበዋል።</p>



<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ነሐሴ 30 ቀን 1995</a></p>

</body>
</html>	














