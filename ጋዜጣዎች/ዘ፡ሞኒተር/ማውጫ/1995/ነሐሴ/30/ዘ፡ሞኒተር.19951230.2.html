<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ወንጀለኛው" ድረሱልኝ አለ 19 ዓመት ተፈርዶበታል ተጨማሪ ፍርድ ይጠብቀዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ወንጀለኛው" ድረሱልኝ አለ 19 ዓመት ተፈርዶበታል ተጨማሪ ፍርድ ይጠብቀዋል</h2>


<p>በኦሮሚያ ክልል አዳማ ዞንና በደቡብ ክልል በተለያዩ ዞኖች እየተዘዋወረ የመንግስት ሹማምንትን እየገመገመ፤ እያሰረና የውሎ አበል እየተቀበለ የተገኘው ተስፋዬ ተክሉ የ19 ዓመት እስራት እንደተፈረደበት ታወቀ።</p>

<p>በቅፅል ስሙ ተስፋዬ ተንኮሉ በመባል የሚታወቀው ይህ ግለሰብ የደህንነት አባል ነኝ እያለ የተለያዩ የማጭበርበር ወንጀሎችን እንደፈፀመ የተገለጠው በ1995 ዓ.ም ሐምሌ ወር ነበር። ተስፋዬ ተክሉ የተባለ ግለሰብ በ1988 ዓ.ም በደቡብ ክልል ሙስና ፈፅመዋል የተባሉ የሲዳማ ዞን የአቃቤ ህግ ኃላፊ፣ የፖሊስ ም/መ/አለቃና 10 አለቃን ጥፋታቸውን አሣምኖ አስሯል። በ1990 ዓ.ም ደግሞ የኮንትሮባንድ ዕቃ አላግባብ ይዘው ለግል ጥቅማቸው አውለዋል የዞኑን አመራር አባላትና ፖሊስ ባልደረቦችን ገምግሟል። በግምገማው መሠረትም የዞኑን አመራር አባላትና ፖሊስ ባልደረቦችን ገምግሟል። በግምገማው መሰረትም የዞኑን የኢህአዴግ ተጠሪ፣ ም/አስተዳዳሪዎችን ሶስት ፖሊሶችን አስሯል።</p>

<p>በአዳማ ከተማ ቀበሌ 10 ውስጥ ነዋሪ የሆኑት አንድ አሮጊት 28 ዓመት ከኖሩበት ቤት በቀበሌው መስተዳድር ተባርረው፣ የቤቱን ቁልፍ 17 ሺህ ብር በመሸጥ ለግል ጥቅማቸው ያዋሉትን እንዲሁም የመንግስትን ቤት በ7500 ብር የሸጡ አመራሮችን ገምግሟል።</p>

<p>ወንጀለኛው ተስፋዬ ተክሉ (ተንኮሉ) እነዚህን ድርጊቶች ሲፈፅም የሚጠቀመው በመንግስት መኪና ሲሆን፣ በግምገማ ለቆየበት ጊዜም የውሎ አበል ከራሳቸው ከተገምጋሚዎቹ ይቀበል ነበር። እነዚህን ሁሉ ወንጀሎች ሲፈፅም የነበረው ተስፋዬ በቁጥጥር ስር የዋለው ሐምሌ 13/1993 ዓ.ም ሲሆን ሐምሌ 8 ቀን 1995 ዓ.ም የ10 ዓመት እስራትና የ3 ሺህ ብር ቅጣት እንደተወሰነበት ለማወቅ ተችሏል። </p>

<p>ተስፋዬ ተክሉ የተመሠረተበት ክስ "ከባድ ማታለል" የሚል ሲሆን ከክሱ ዝርዝር መረዳት እንደተቻለው "ህብረተሰቡ ሊፈራው በሚችለው በትግርኛ ቋንቋ በማስፈራራት የኦሮሚያን ክልል ባለሥልጣናት አንገት በማስደፋት ..." የሚል እንደሆነ ተገልጿል።</p>

<p>ተስፋዬ ተንኮሉ ከፍርድ በኋላ "የተፈረደብኝ ፍርድ አግባብ አይደለም በዚህ ችሎት አልዳኝም" ብሎ ችሎት ረግጦ በመውጣቱ ቀደም ሲል በእስር ላይ የቆየበት 2 ዓመት ውድቅ ሆኖ ተጨማሪ 3 ዓመት እስር እንደተፈረደበት ለጠ/ሚ/ሩና በሌሎች አካላት ከቀረበው ማመልከቻ ለማወቅ ተችሏል። በዚህ መሠረት 15 ዓመት ፍርድ ተበይኖበታል።</p>

<p>ተስፋዬ ከዚህ ቀደም በ4 ዓመት እስር እንደተቀጣ የተወሳ ሲሆን፣ አሁን ከተፈረደበት የ15 ዓመት እስር ጋር በጥቅሉ 19 አመት በእስር ላይ ይቆያል ማለት ነው። ተስፋዬ ከዚህ ሌላ ፍርድ ያላገኘበት ሌላ ክስ ያለበት ሲሆን የእስራቱ ዘመን እንደሚጨምር ገልፆ "የተወሰነብኝ ፍርድ ከህግ ውጪ ነውና ድረሱልኝ ሲል የተማፅኖ ደብዳቤ ለተለያዩ የመንግስት አካላት መላኩን ማወቅ ተችሏል።</p>

<p>የ26 ዓመት ወጣት መሆኑን የገለፀው ተስፋዬ ተክሉ "ተንኮሉ" በዚህ የድረሱልኝ አቤቱታው "የእኔ ወንጀል ከዘር ማጥፋት ወንጀል ይበልጣል" ወይ?" ሲል ጠይቆ "ህይወቴን የሚያጨልም አሰቃቂ ፍርድ ተፈርዶብኛልና ድረሱልኝ" ብሏል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘሞኒተር ነሐሴ 30 ቀን 1995</a></p>

</body>
</html>	














