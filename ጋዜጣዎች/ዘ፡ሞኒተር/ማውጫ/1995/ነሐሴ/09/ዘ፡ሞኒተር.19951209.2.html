<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሀገር ውስጥ ነጋዴዎች በተሻሻለው የፍራንኮ ቫሉታ ደንብ ተጠቃሚ እንደማይሆኑ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሀገር ውስጥ ነጋዴዎች በተሻሻለው የፍራንኮ ቫሉታ ደንብ ተጠቃሚ እንደማይሆኑ ተገለጸ</h2>


<p>የተሻሻለው የፍራንኮ ቫሉታ ደንብ በሸቀጥ ንግድ ላይ የተሠማሩ የሀገር ውስጥ ነጋዴዎችንና አስመጪና ላኪዎችን እንዳላካተተ የገቢዎች ሚኒስቴር ገለፀ።</p>

<p>በሚኒስትር መስሪያ ቤቱ የቀረጥ ነፃ መምሪያ ሃላፊ የሆኑት ወ/ሮ አለምፀሐይ ግርማ ተሻሽሎ የቀረበው የፍራንኮ ቫሉታ ደንብ የሀገር ውስጥ ነጋዴዎችንና አስመጪና ላኪዎችን ተጠቃሚም ቢያደርግ በቀረጥ ወቅት እቃዎችን ከተገዙበት ዋጋ አሳንሶ የማቅረብ (ኡንደር ኢንቮኢቸ) የማድረግ ችግር ሊፈጠር እንደሚችል ተናግረዋል።</p>

<p>የሀገር ውስጥ ነጋዴዎች ያለውጭ ምንዛሪ ክፍያ ወደ አገር ውስጥ እቃዎችን እንዲያስገቡ ቢፈቀድላቸው በውጭ ገንዘብ ግብይት ላይ የጥቁር ገበያ ሊስፋፋ እንደሚችልም ነው ሀላፊዋ ያመለከቱት።</p>

<p>ወ/ሮ ዓለም ፀሀይ ግርማ የሸቀጥ ነጋዴዎችንና አስመጪና ላኪ ነጋዴዎች ዕቃዎችን ወደ ሀገር ውስጥ ለማስገባት ከፈለጉ በባንክ በኩል ኤል.ሲ መክፈት እንዳለባቸው ጠቁመው የተሻሻለው ደንብ ብሔራዊ ባንክ ያለውን የውጭ ምንዛሪ ለሀገር ውስጥ ነጋዴዎችና አስመጪና ላኪዎች እንዲያቀርብ ይረዳዋል ሲሉ ተናግረዋል።</p>

<p>አሁን ተሻሽሎ የቀረበው የፍራኮ ሻሉታ ደንብ በውጭ የሚኖሩና በዜግነት ኢትዮጵያዊ የሆኑ እንዲሁም በትውልድ ኢትዮጵያዊ ሆነው የውጭ ሀገር ዜግነት ያላቸው ግለሰቦች ወደ ሀገሪቱ መተው ኢንቬስት እንዲያደርጉ የወጣ ማሻሻያ ነው። ይሄም ውጭ የሚገኙ ኢትዮጵያውያን የግልና የቤት ውስጥ መገልገያዎችንና ለኢንቨስትመንት የሚረድዋቸውን ዕቃዎች ወደ ሀገር ውስጥ እንዲያስገቡ ታስቦ የወጣ የደንብ ማሻሻያ ነው እንደ ኃላፊዋ ገለፃ።</p>

<p>ደንቡ በትምህርትና በጤና መስኮች የተሰማሩ የግል ባለሃብቶች ኢንቨስትመንታቸውን ለማስፋፋት ከውጭ በእርዳታ መልክ የሚለገሣቸውን ስጦታም ያለውጭ ምንዛሪ ክፍያ ወደ ሀገር ውስጥ ለማስገባትም ፈቃድ ይሠጣል።</p>

<p>በገቢዎች ሚኒስቴር የቀረጥ ነፃ መምሪያ ሃላፊዋ ወ/ሮ አለም ፀሀይ ግርማ የተሻሻለው ደንብ ከኤች.አይ.ቪ ጋር የሚኖሩ ሰዎችን እድሜ ለማራዘም የሚረዱ የዕድሜ ማራዘሚያ ክኒኖችና በላብራቶሪ ውስጥ ደምን ለመመርመር የሚረዱ ኬሚካሎችን በፍራንኮ ቫሉታ መግዛት እንደሚቻል መፍቀዱን ገልፀው ክኒኖቹና ኬሚካሎቹን ከቀረጥ ነፃ ማስገባት እንደሚቻል አመልክተዋል።</p>

<p>አሁን ተሻሽሎ የቀረበው የፍራንኮ ቫሉታ ደንብ ቀደም ሲል በሚኒስትሮች ምክር ቤት የወጣውን ደንብ ቁጥር 8/88 ተክቶ ስራ ላይ የሚውል ነው።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ነሐሴ 9 ቀን 1995</a></p>

</body>
</html>	














