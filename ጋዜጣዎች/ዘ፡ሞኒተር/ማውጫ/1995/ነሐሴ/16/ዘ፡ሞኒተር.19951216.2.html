<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር አሸብር የሴካፋ ም/ፕሬዝዳንት መሆናቸው ኢፋፌን አደናግጧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር አሸብር የሴካፋ ም/ፕሬዝዳንት መሆናቸው ኢፋፌን አደናግጧል</h2>


<p>የቀድሞው የኢትዮጵያ ፉትቦል ፌዴሬሽን (ኢፋፌ) ፕሬዚዳንት ዶ/ር አሸብር ወ/ጊዮርጊስ ባለፈው ሳምንት መጨረሻ ላይ ዛንዚባር ውስጥ በተደረገው የምስራቅና መካከለኛው አፍሪካ ሀገሮች ጠቅላላ ጉባኤ ሴካፋ በመባል ለሚታወቀው የክልሉ ኮንፌዴሬሽን ምክትል ፕሬዚዳንት ሆነው መመረጣቸው የአሁኑን ፌዴሬሽን ማስደንገጡ ይነገራል።</p>

<p>የበፊቶቹ ኃላፊዎች ከቦታቸው እንዲነሱ የተደረገው እርስ በርስ ባለመስማማታቸውና በቆዩባቸው የአምስት ወራት እድሜ የቀድሞ ፋይሎችን በማገላበጥ ሰራተኞችና አባሎችን ለመወንጀል ከመጣር በስተቀር እንቅስቃሴያቸው ፀረ ልማት ነበሩ በሚል ክስ መሆኑ ይታወሳል። በእነሱ ምትክ በአቶ ተዘራ ወዳጆ ፕሬዚዳንትነት የሚመራ አዲስ የስራ አስኪያጅ ኮሚቴ ሰኔ 11 ቀን 1995 ዓ.ም በዚያው በአምቦ ከተማ ተመርጧል።</p>

<p>ሆኖም አለም አቀፉ የእግር ኳስ የበላይ አካል ፊፋ በአቶ ተዘራ የሚመራውን የስራ አስኪያጅ ኮሚቴ እንደማይቀበልና በዶ/ር አሸብር ፕሬዚዳንትነት ይንቀሳቀስ የነበረው የስራ አስኪያጅ ኮሚቴ ተመልሶ ኃላፊነቱን እንዲወስድ ውሳኔ አስተላልፏል። ፊፋ ይህን ውሳኔ ያስተላለፈው ዶ/ር አሸብር ከስልጣን የተወገዱት በመንግስት ኃይሎች ጣልቃ ገብነት መሆኑን በማስረጃ አረጋግጫለሁ በማለት ነው።</p>

<p>የሴካፋ እርምጃ የዚሁ የፊፋ አካል ሲሆን በዚሁ የዛንዚባሩ ስብሰባ ወቅት አዲሱ የኢፋፌ ፕሬዚዳንት አቶ ተዘራ ወዳጆች ቢገኙም ዕውቅና ስለተነፈጋቸው በታዛቢ ወንበር ላይ መቀመጥ ግድ ሆኖባቸዋል። የኢፋፌ ወኪል በመሆን የተቀመጡት እውቅና ያላቸው ዶ/ር አሽብር መሆናቸው ከስፍራው ተዘግቧል።</p>

<p>ባለፈው የካቲት ወር ውስጥ የቀድሞው የሴካፋ ፕሬዚዳንት ሶማሌያዊው ፋራ አዶ ከኃላፊነታችው እንዲነሱ እገዳ ስለተጣለባቸው በወቅቱ በተካሄደው ስብሰባ ዶ/ር አሸብር ወ/ጊዮርጊስ ጊዜያዊ የሴካፋ ፕሬዚዳንት ሆነው ተመርጠው ነበር። በዚህ በዛንዚባሩ ስብሰባ ላይ በተደረገው ምርጫ የኡጋንዳው ተወካይ አዲሱ የሴካፋ ፕሬዚዳንት ሆነው ሲመረጡ እኚሁ ኡጋንዳዊ ዶ/ር አሸብርን ለም/ፕሬዚዳንትነት እጩ አድርገው በማቅረባቸው ዶክተሩ በምክትልነት ሊመረጡ በቅተዋል።</p>

<p>የዶ/ር አሸብር የሴካፋ ም/ፕሬዚዳንት ሆነው መመረጥ ኢፋፌን ያስደነገጠው ፊፋ እውቅና ያልሰጠውን አዲሱን ኮሚቴ ከፌዴሬሽኑ ጭምር ለሁለት ዓመት ከማንኛውም የኢንተርናሽናል ውድድር ሊያግደው ይችላል በሚል ነው። ፊፋ የበፊቱ የእነ ዶ/ር አሸብር ኮሚቴ ወደ ስልጣኑ ካልተመለሰ የእገዳ ቅጣት እንደሚጥል ማስጠንቀቁ ይታወሳል።</p>


<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር ነሐሴ 16 ቀን 1995</a></p>

</body>
</html>	














