<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባህረሰላጤው ሀገራት ከአስር ሺ በላይ ኢትዮጵያውያን ሴቶች በወሲብ ንግድ ተሰማርተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በባህረሰላጤው ሀገራት ከአስር ሺ በላይ ኢትዮጵያውያን ሴቶች በወሲብ ንግድ ተሰማርተዋል </h2>


<p>ከአስር ሺህ በላይ የሚሆኑ ኢትዮጵያውያን ሴቶች በባህረ ሰላጤው አካባቢ በሚገኙ ሀገራት በወሲብ ንግድ ላይ ተሰማርተው እንደሚገኙ ተመድ አስታወቀ።</p>

<p>በተባበሩት መንግሥታት የህፃናት መርጃ ድርጅት (ዩኒሴፍ) ከትላንት በስቲያ እንዳስታወቀው አብዛኞቹ ሴቶች በመጀመሪያ ወደ ሊባኖስና ሌሎች ሀገራት ሥራ ፍለጋ ከሄዱ በኋላ ወደ ወሲብ ንግድ እንደሚሰማሩ አስታውቋል። የተሻለ ሥራ ፍለጋ በተለይ ወደ ሊባኖስ ከሚሰደዱ ልጃገረዶች መካከል 87% የሚሆኑት በሕገወጥ መንገድ የሚጓዙ መሆናቸውንና በዚህም የተነሳ ለተለያዩ ችግሮች እንደሚጋለጡ ድርጅቱ አስታውሷል።</p>

<p>አለማቀፉ የስደተኞች ድርጅቶችና ሌሎች የተመድ አጋር ድርጅቶች ሕገወጥ የሆነ የሰዎች ዝውውር የሚያስከትለውን አደጋ አስመልክቶ ግንዛቤ የሚያስጨብጡ እንቅስቃሴዎች እያደረጉ ቢሆንም ችግሩን ሙሉ በሙሉ መግታት እንዳልተቻለ ሪፖርቱ አመልክቷል።</p>

<p>በተለይ የሕዝብ ቁጥር መጨመር፣ የሥራ አጥነት ችግርና የጐዳና ተዳዳሪ ሕፃናት መበራከት ለሕገወጥ የሰው ዝውውርከፍተኛውን አስተዋፅኦ እንደሚያበረክቱ ሪፖርቱ አስረድቷል።</p>

<p>አለማቀፉ የስደተኞች ድርጅት እንዳስታወቀውና ከተለያዩ መረጃዎች እንዳጠናቀረው ከነዚሁ የገልፍ ባህረ ሰላጤ ሀገራት በሰራተኝነት ተቀጥረው ከተመለሱ 443 ኢትዮጵያውያን ጋር ባደረገው ቃለ ምልልስ በግብፅ፣ በየመንና በሳኡዲ አረቢያ በነበሩበት ጊዜ በአሰሪዎቻቸው የመደፈር የመደብደብና የስነልቦና ጫና ይደርስባቸው እንደነበር መናገራቸውን ዘግቧል።</p>

<p>ድርጅቱ በሪፖርቱ እንዳስታወቀው ከ130 ሺ በላይ ሴቶችና ህፃናት ሥራ ፍለጋ ወደነዚሁ የባህረ ሰላጤው ሀገራት መሰደዳቸውን ገልጿል። ወደነዚሁ ሀገራት በህገወጥ መንገድ የተሰደዱ ኢትዮጵያውያን በሚደርስባቸው የስነልቦና ጫናና አካላዊ ጉዳት የተነሳ አካል ጉዳተኞች እንደሚሆኑና አንዳንዶቹ ደግሞ እራሳቸውን እንደሚያጠፉ ሪፖርቱ ጨምሮ አስታውቋል።</p>

<p>የድርጅቱ ጥናት በመጨረሻም እንዳሳሰበ የኢትዮጵያ መንግስት በየአመቱ ከ78 ሚ. ዶላር በላይ ገቢ ለሚያስገኙለት ለእነዚህ ዜጐቹ በሀገር ውስጥ ተጨማሪ የሥራ እድሎችን እንዲፈጥር አሊያም የሕግና የዲፕሎማሲ ከለላ ማበጀት ይኖርበታል ብሏል።</p>



<p class="align-center"><a href="/Gazettas/ZeMonitor/info/ZeMonitor.html">ከዘ ሞኒተር ጥቅምት 11 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1998/ጥቅምት/11/ዘ፡ሞኒተር1.110298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
