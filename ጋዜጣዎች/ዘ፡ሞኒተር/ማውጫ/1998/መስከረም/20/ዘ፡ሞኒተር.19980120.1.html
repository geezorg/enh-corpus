<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መስከረም 23 ወደፊት የሚይዙትን አቋም እንደሚያሳውቁ ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> መስከረም 23 ወደፊት የሚይዙትን አቋም እንደሚያሳውቁ ገለፁ </h2>


<p>የፊታችን እሁድ መስከረም 22 ቀን 1998 ዓ.ም ቅንጅትና ህብረት በጋራ ሊያካሂዱት የነበረው ሰላማዊ ሰልፍ ገዥው ፓርቲ ባሳደረባቸው መጠነ ሰፊ ተፅዕኖና ፈቃድ በመከልከሉ ማካሄድ እንዳልቻሉ አስታወቁ።</p>

<p>ትናንት ሃሙስ በቅንጅት ጽ/ቤት የጋራ መግለጫውን የሰጡት ዶ/ር በየነ ጴጥሮስ ከህብረት፣ ዶ/ር ያዕቆብ ሃ/ማርያም እና ኢንጂነር ግዛቸው ሽፈራው ከቅንጅት ነበሩ።</p>

<p>ፓርቲዎቹ በመግለጫቸው መስከረም 22 ቀን ሰላማዊ ሰልፍ ለማካሄድ የተያዘውን እቅዳችንን የአዲስ አበባ አስተዳደር ከስልጣኑና ከሃላፊነቱ ውጭ የምርጫ ውጤቱን ያለ ቅድመ ሁኔታ መቀበልና ለሕገ መንግስቱ ተገዢ መሆን አለባችሁ የሚሉትን ምክንያቶች በመደርደር አግዷል።</p>

<p>ይህም ኢህአዴግ በህገመንግሥቱ ስም እየማለ የራሱን ህገመንግሥታዊ ድንጋጌዎችን እየረገጠ ስለመሆኑ ጥሩ ማስረጃ መሆኑን ያሣያል ብለዋል።</p>

<p>ተቃዋሚ ፓርቲዎች መስከረም 22 በመላው አገሪቱ ሊደረግ የተጠራው ሰላማዊ ሰልፍ የግንቦቱ ምርጫ በመጭበርበሩ ህዝቡ ቅሬታውን ለመግለፅ ከሚደረግ በስተቀር ጠቅላይ ሚኒስትሩ ምንም አሉ ምን ሰልፉ መንግስትን የመገልበጥ አላማ የለውም ብለዋል።</p>

<p>የህብረት ሊቀመንበር ዶ/ር በየነ ጴጥሮስ እንደገለፁት ተቃዋሚዎች ላለፉት 14 ዓመታት ከፍተኛ ሰላማዊ ሰልፎችን ሲያካሄዱ መቆየታቸውን ገልፀው የፊታችን ዕሁድ ሊያካሂዱት የነበረውን ሰልፍ እንደከዚህ ቀደሞቹ ሰላማዊ ሊሆን እንደሚችል ገልፀዋል።</p>

<p>ጠቅላይ ሚኒስትር መለስ ዜናዊ ሰሞኑን ለጋዜጠኞች በሰጡት መግለጫ ላይ ተቃዋሚዎችን አስመልክተው የተናገሩትን በመግለጫቸው ያታጣጣሉት ቅንጅትና ህብረት ጠቅላይ ሚኒስትሩ ወንጀሉ በፍርድ ቤት ያልተረጋገጠበትን ሰው ወንጀለኛ ብሎ መሣደብ ራሱ ወንጀል መሆኑን መዘንጋታቸው የሚያሳዝን ነው ብለዋል።</p>

<p>ጠቅላይ ሚኒስትሩ ያሳለፉትን ማስጠንቀቂያ አስመልክተው ጠቅላይ ሚኒስትሩ ወንጀለኞች ባሏቸው በተቃዋሚ ድርጅቶች፣ በአባላቱና በመሪዎቹ ላይ የመጨረሻ የሆኑ፣ ሊቀለበሱ የማይችሉ የቅጣት እርምጃዎች እንደሚወስዱ በአጽንኦት በተደጋጋሚ ገልፀዋል። እነዚህ የማያዳግሙ ሊቀለበስ የማይችል የቅጣት እርምጃ እንዱ ሞት መሆኑ ማንም ሊገነዘበው ይችላል።፡እንግዲህ ለድርጅቶቹ ተቃዋሚ ፓርቲዎች አባላትና መሪዎች የተደገሰላቸው ቅጣት ሞት ነው ማለት ነው። እንዲህ አይነቱ ዛቻ የኢትዮጵያ ህዝብ በአንክሮ እንዲከታተለው ስንጠይቅ ማንም ሞት እንደማይፈልግ ሁሉ የተቃዋሚ ፓርቲዎች አባላትና መሪዎች መሞት የማይፈልጉ ቢሆንም የህዝባችን መብት ይከበር ማለት ሞትን የሚያስከትል ከሆነ የመጣውን ከመቀበል ሌላ አማራጭ የለንም በማለት በመግለጫቸው በግልፅ አስፍረዋል።</p>

<p>ሁለቱ ተቃዋሚ የፖለቲካ ፓርቲዎች በቀጣይነት ስለሚኖራቸው አቋም በሚመጣው ሣምንት ሰኞ መስከረም 23 በግልፅ እንደሚያሳውቁ ገልጸው ለሕዝቡ ባስተላለፉት መልዕክት ህዝቡ እንደየእምነቱ አምላኩን እንዲማፀንና በቀጣይም እልህ አስጨራሽ ለሆነው ሰላማዊ ትግል የስነ ልቦና ዝግጅት እንዲያደርግ አሳስበዋል።</p>

<p>የቅንጅት የአመራር አባል በሆኑት ዶ/ር ያዕቆብ ሃ/ማርያም ባሰሙት የጋራ መግለጫ ላይ ኢህአዴግ ባለፉት 3 ወራት በተከታታይ የፈጸማቸው የአፈና ድርጊቶች ወደ ፍፁማዊ አምባገነንነት እየተሸጋገረ መሆኑን በተደጋጋሚ ማረጋገጡን አውስተው ህዝቡም እንግዲህ በኢህአዴግ ለመገዛት ፍላጐት እንደሌለው በምርጫ ድምጽና በተለያዩ መንገዶች አረጋግጧል ሲሉ በመግለጫቸው አትተዋል።</p>

<p>በጋዜጣዊ መግለጫ ወቅት ተቃዋሚዎቹ ኢህአዴግ የድርድር ጥያቄ እንዳላቀረበላቸው ተናግረው እንደዚህ አይነት ጥያቄ ቢቀርብላቸው ከኢህአዴግ ጋር ለመደራደር እንደሚፈልጉ ተናግረዋል።</p>

<p>በተያያዘ ዜና ተቃዋሚዎቹ እንደገለፁት ከሆነ ከጠቅላይ ሚኒስትሩ ጋር በተደጋጋሚ ውይይቶች እንዲደደረጉ በመፈለግ ለአቶ መለስ ዜናዊ ደብዳቤ ቢፅፉም ምንም መልስ እንዳልሰጣቸው ገልፀዋል።</p>

<p>በተያያዘ ዜና በመንግሥት ላይ እየበረታ የመጣውን የተቃዋሚዎች ጫና ለማምከን የተለያዩ እንቅስቃሴዎችን የጀመረ ሲሆን፣ ከዚሁ ጋር በተያያዘ የቅንጅት ለአንድነትና ለዲሞክራሲ የኢትዮጵያ ዴሞክራሲያዊ ሕብረት ደጋፊዎችና የተለያዩ የዞንና የወረዳ አመራሮችን እያሰረ ይገኛል። ከተለያዩ መረጃዎች ለማጠናከር እንደሞከርነው እስካሁን ድረስም 859 ሰዎችን እንዳሰረ ለመረዳት ተችሏል።</p>
<p class="align-center"><a href="/Gazettas/ZeMonitor/info/ZeMonitor.html">ከዘ ሞኒተር መስከረም 20 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1998/መስከረም/20/ዘ፡ሞኒተር1.200198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
