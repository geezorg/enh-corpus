<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድርድሩ ጉዳይ አጣብቂኝ ውስጥ ገብቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድርድሩ ጉዳይ አጣብቂኝ ውስጥ ገብቷል </h2>


<p>ከውጥረት በስተቀር አመርቂ የሚባል ስምምነት ላይ ያልተደረሰበት የተቃዋሚዎችና የኢሕአዴግ ድርድር ከፍተኛ አጣብቂኝ ውስጥ መግባቱን ውስጥ አዋቂ ምንጮች ገልፀዋል።</p>

<p>በትላንትናው ዕለትም ድርድሩ ፈፅሞ አልተካሄደም። ለዚህም ከውስጥ ምንጮቻችን ያገኘነው ምክንያት የቅንጅት ላዕላይ ምክር ቤት በተለይ ሁለቱ ወገኖች ቅንጅትና ኢሕአዴግ ወደ ስምምነት ከደረሱባቸው ስምንት በአጀንዳ የቀረቡ ጉዳዮች ውስጥ በ299 የምርጫ ጣቢያዎች የህዝብ ድምፅ የተሰረቀ በመሆኑ ጉዳዩ እንዲታይ በቅንጅት በኩል የቀረበውን ጥያቄ ኢሕአዴግ ሳይቀበለው በመቅረቱ መሆኑን ጠቁመዋል። በዚሁ ሰዓት የማስታወቂያ ሚኒስትሩ አቶ በረከት ስምኦን ፓርቲያቸው ቅሬታ በቀረበባቸው 299 የምርጫ ጣቢያዎች ጉዳይ ላይ አጀንዳ ይዞ ለመወያየት ፍላጎት እንደሌለው ገልፀዋል።</p>

<p>በመቀጠል የቅንጅት ምክር ቤት ባደረገው ስብሰባ ለድርድር የተመረጡ ልዑካን ኢሕአዴግ ቅሬታ በቀረበባቸው የምርጫ ጣቢያዎች ላይ ለመደራደር ፈቃደኛ ካልሆነ ድርድሩን እንዲያቋርጡ መመሪያ ሳይሰጡ እንዳልቀረ ገልፀዋል። በዛሬው እለት ስልሳ አባላት ያሉት የቅንጅት ምክር ቤት በአጠቃላይ በድርድሩ መቀጠል አለመቀጠል በአጀንዳዎቹና ፓርላማ በመግባት አለመግባት ላይ ጠንካራ ውይይት ያደርጋል ተብሎ ይጠበቃል።</p>

<p>ከምንጮቻችን እንዳገኘው መረጃ ከሆነ በዛሬው እለት ዶ/ር ብርሃኑ ነጋና ደጋፊዎቻቸው አብዛኛውን የምክር ቤቱ አባል ሀሳባቸውን በማስቀየር ጥረት እንደሚያደርጉ ገልፀዋል። በአንፃሩ ደግሞ አብዛኛው የምክር ቤት አባል ምንም ይፈጠር ምንም የህዝብ ፍላጎትና ድምፅ ይከበር በሚለው ላይ ጠንካራ አቋም ይዞ እንደሚገኝ ለማወቅ ተችሏል። በዚህም የተነሳ ከሰዓት በኋላ በኢሕአዴግና በተቃዋሚዎች መካከል ለሚደረገው ድርድር ከቅንጅት ከተመደቡ አምስት አመራሮች መካከል ወደ ድርድሩ ቦታ የሄዱት ሁለቱ ብቻ እንደነበሩም ለማወቅ ተችሏል።</p>

<p>በተለይ በቅንጅት ላዕላይ ምክር ቤት ውስጥ ወደ ፓርላማ እንግባ አንግባ በሚለው ነጥብ ላይ ሰፊ ውይይት ተደርጎ ውሳኔው ከድርድሩ በኋላ ይወሰን የሚለው ውሳኔ ተሰጥቶ ስብሰባው በድርድሩ ወደሚይዙት አጀንዳዎች ለጊዜው ቢያተኩርም በተለይ በዶ/ር ብርሃኑ ነጋ የሚመራው ቡድን ፓርላማ የማንገባ ከሆነ ኢሕአዴግ ፓርቲውን ከእንቅስቃሴ ሊያግድ ይችላል በማለት ተከራክረዋል። አብዛኛው የላዕላይ ምክር ቤት አባላት ግን የህዝብ ድምፅ አሰርቀን ፓርላማ አንገባም በማለት ተቃውመዋል። በመጨረሻም ወደ ስምምነት ሲደርስ ስላልተቻለ በትላንትናው እለት የነበረው ድርድር ተሰርዞ ዛሬ ድርድሩን እንቀጥል በሚለው ላይ የመጨረሻ ውሳኔ ለማሳለፍ ውይይት ይደረጋል።</p>

<p class="align-center"><a href="/Gazettas/ZeMonitor/info/ZeMonitor.html">ከዘ ሞኒተር መስከረም 27 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1998/መስከረም/27/ዘ፡ሞኒተር2.270198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
