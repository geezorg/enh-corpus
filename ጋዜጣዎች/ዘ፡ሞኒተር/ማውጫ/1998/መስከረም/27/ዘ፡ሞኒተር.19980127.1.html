<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮፊ አናን ኤርትራ የበረራ እገዳዋን እንድታነሳ አሳሰቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ኮፊ አናን ኤርትራ የበረራ እገዳዋን እንድታነሳ አሳሰቡ </h2>


<p>የኤርትራ መንግስት በተባበሩት መንግስታት የኢትዮጵያና ኤርትራ ፀጥታ አስከባሪ ልዑክ ከረቡዕ ጠዋት ጀምሮ ሄሊኮፕተር እንዳያበሩ የጣለውን ዕገዳ እንዲያነሣ ኮፊ አናን አሣሰቡ።</p>

<p>ኮፊ አናን የኤርትራ መንግስት የወሰደው ውሣኔ በአካባቢው ተጨማሪ ውጥረትን ከመፍጠሩ ሌላ የሚጨምረው ምንም ነገር እንደሌለ አስታውቀዋል።</p>

<p>የኤርትራ መንግሥት ውሣኔ በኢትዮጵያ ኤርትራ የፀጥታ ቀጠናውን የሚቆጣጠር 3500 የሚሆኑ የተባበሩት መንግሥታት ፀጥታ አስከባሪዎችን የመንቀሣቀስ መብትን የሚጥስ መሆኑን አናን ገልፀዋል። </p>

<p>የኤርትራ መንግስት ለተባበሩት መንግስታት ሰላም አስከባሪ ሃይል አስፈላጊውን ነገር የማሟላትና የመደገፍ ሃላፊነት አለበት የሚሉት ዋና ፀሃፊ ኮፊ አናን የኤርትራ መንግስት ያስተላለፈው መልዕክት ተገንዝቦ ዕገዳውን ሊያነሣ ይገባል ብለዋል።</p>

<p>ኤርትራ የሄሊኮፕተር በረራውን ያገደችበትን ምክንያት ለተባበሩት መንግስታት አለማሳወቋ የተገለፀ ሲሆን ዕገዳውን እንድታነሣ ዋና ፀሃፊው ጥያቄ ቢያቀርቡም የኤርትራ መንግስት በውሳኔው እንደፀና እንደሚገኝ ኤኤፍፒ ዘግቧል።</p>

<p>የተባበሩት መንግሥታት ቃል አቀባይ ፋራሃን ሃክ ጉዳዩን አስመልክተው እንደተናገሩት በፀጥታ ቀጠናው ውስጥ የሚገኙት በሺ ለሚቆጠሩ ፀጥታ አስከባሪዎችና ለፈንጂ አምካኞች አስፈላጊ የሆኑት ምግብ፣ ነዳጅና መድሃኒት በዕገዳው ምክንያት ለማቅረብ አልተቻለም።</p>

<p>ፈንጂ የማምከኑ ስራም ሙሉ በሙሉ ሲቋረጥ ፀጥታ አስከባሪው በየዕለቱ የሚያካሂደውን የቅኝት ስራዎች በአጥጋቢ ሁኔታ ሣይሆን በትንሽ አውሮፕላን መጠነኛ ቦታዎችን ብቻ መቃኘቱን አለማቋረጡን ተናግረዋል።</p>

<p>ኮፊ አናን ጉዳዩን አስመልክተው ለፀጥታው ም/ቤት አበክረው እንደገለፁት የፀጥታ አስከባሪው የሂሊኮፕተር በረራውን እንዲያቋርጥ መደረጉ በአካባቢው አለመረጋጋትን ሊቀሰቅስ እንደሚችል ከፍተኛ ጥርጣሬ አለኝ ብለዋል።</p>

<p>በተያያዘ ዜና የኢትዮ- ኤርትራ የሰላም አስከባሪ ሃይል የበላይ ሃላፊዎች በሁለቱ አገሮች ድንበር አካባቢ ጦርነት ሊቀሰቀስ የሚያስችል ወታደራዊ እንቅስቃሴ እንደሌለ ገለፁ።</p>

<p>አንዳንድ ዲፕሎማቶች ኤርትራ የሄሊኮፕተር በረራውን እንዳይካሄድ ያደረገችው የድንበር ውዝግብ ወዳየለበት አካባቢ ጦር ለማስፈር ይሆናል በማለት ፍራቻቸውን ይገልጻሉ።</p>

<p>በኢትዮ- ኤርትራ የፀጥታ ቀጠና የተባበሩት መንግስታት የሰላም አስከባሪ ኮማንደር የሆኑት ሜጀር ጄኔራል ራጀንደር ሲንክ በድንበር አካባቢ አዲስ የወታደራዊ እንቅስቃሴ እንደሌለ ተናግረዋል።</p>

<p>ጄኔራሉ የሄሊኮፕተር በረራው በመታገዱ የቅኝት ሃይላችን ሃምሳ በመቶ ቀንሶብናል ቢሆንም እስካሁን ድረስ ጦርነት ሊቀሰቅስ ነው የሚያስብል ሁኔታ እንደሌለ አስመራ ውስጥ ለጋዜጠኞች በሰጡት መግለጫ አስታውቀዋል።</p>

<p>የአንሚ የበላይ አዛዥ ሌጋዋሊ ጆሴፍ ሌጋዋሊ ከአዲስ አበባ በሣተላይት በተላለፈ ፕሬስ ኮንፈረንስ ላይ እንደገለፁት የኤርትራ መንግስት የሄሊኮፕተር በረራ እንዲታገድ የወሰነበትን ምክንያት አልገለፁም።</p>

<p>ብዙዎቻችን እንደምንገምተው የኤርትራ መንግስት የድንበር ማካለሉ ስራ ባለመጀመሩና የአለም አቀፍ ፍርድ ቤት ውሳኔ ተግባራዊ ሊሆን ባለመቻሉ የፈጠረው ሁኔታ ነው በማለት ገልፀዋል።</p>

<p class="align-center"><a href="/Gazettas/ZeMonitor/info/ZeMonitor.html">ከዘ ሞኒተር መስከረም 27 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1998/መስከረም/27/ዘ፡ሞኒተር1.270198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
