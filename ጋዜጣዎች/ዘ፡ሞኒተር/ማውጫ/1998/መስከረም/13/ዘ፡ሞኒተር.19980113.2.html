<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ - ኤርትራ ጉዳይ አሳሳቢ እየሆነ መምጣቱን ተመድ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ - ኤርትራ ጉዳይ አሳሳቢ እየሆነ መምጣቱን ተመድ አስታወቀ</h2>


<p>የተባበሩት መንግሥታት ልዩ መልዕክተኛ ሊግዋል ጆሴፍ ሌግዋላ አለማቀፉ ማህበረሰብ በኢትዮጵያና በኤርትራ መካከል እያየለ የመጣውን ውጥረት ወደ ዳግም ጦርነት እንዳያመራ አፋጣኝ ውሳኔ መስጠት እንደሚኖርበት አስታወቁ።</p>

<p>አምባሳደሩ እንደገለጹት በሁለቱ ሀገራት መካከል ያለው ወቅታዊ ሁኔታ አሳሳቢ ከመሆኑም በላይ ውጥረቱ እያየለ የመጣ እንደሆነና ይህም በቀላሉ ወደጦርነት ሊያመራ ስለሚችል አለማቀፉ ማሕበረሰብ ትኩረት ሊሰጠው እንደሚገባ ገልፀዋል።አክለውም ጦርነት መቆሙ ብቻውን በቂ እንዳልሆነ ገልፀው አሁን ላለው ውጥረት መፍትሔ እንዲሰጡ ማሳሰባቸውን አስታውቀዋል።</p>

<p>በሁለቱ ሀገራት መካከል ያለውን የድንበር ውዝግብ ለመፍታት የድንበር ኮሚሽን የሰጠው ውሳኔ ተግባራዊ አለመሆኑ ውጥረቱን የበለጠ እንዳጋጋለው ልዩ መልዕክተኛው ገልፀዋል። አያይዘውም ለችግሩ የመጨረሻው መፍትሔ ሀገሪቱ ወደ ውይይት እንዲገቡ ግፊት ማድረግ ብቻ እንደሆነና ይህም ተግባራዊ እንዲሆን የፀጥታው ምክር ቤትና ለአለማቀፍ ማህበረሰብ ግፊት ማድረግ እንደሚኖርባቸው ልዑኩ አሳስበዋል።</p>

<p>የተባበሩት መንግሥታት ድርጅት በሁለቱ ሀገራት መካከል ጦርነት እንዳይቀሰቀስ ላሰፈረው የሰላም አስከባሪ ኃይል እስከአሁን ድረስ ከ1 ቢሊዮን ዶላር በላይ ወጪ ያደረገ ቢሆንም ችግሩ ግን አለመሻሻሉ ተገልጿል። ይህ በእንዲህ እንዳለ የተባበሩት መንግሥታት በኢትዮጵያና በኤርትራ መካከል የተፈጠረውን የድንበር ግጭት በአስቸኳይ መፍትሄ የማያገኝለት ከሆነ በአካባቢው በድጋሚ ጦርነት ሊቀሰቀስ እንደሚችል ኤርትር ማስታወቋን ቢቢሲ ባስተላለፈው ዘገባ ገልጿል።</p>

<p>የኤርትር ገንዘብ ሚኒስትር ብርሃኔ አብርሃ ባለፈው ረቡዕ ለተባበሩት መንግሥታት ጠቅላላ ጉባኤ እንደተናገሩት ኤርትራ በሚያዋጣት መንገድ የግዛት አንድነትዋን እንደምታስከብር መታወቅ ይኖርበታል ብለዋል።</p>

<p>ቢቢሲ በዘገባው ሁለቱም አገሮች የድንበር ጉዳዩን ሲያጠና ለነበረው የድንበር አጣሪ ኮሚሽን ውሣኔ እንደሚገዙ ያስታወቁ መሆኑን ገልጾ አሁንም ድረስ የድንበር ኮሚሽኑ የኤርትራ መሆንዋን የወሠነው የባድመ ከተማ በኢትዮጵያ ቁጥጥር ስር እንደምትገኝ አስታውቋል።</p>

<p>የተባበሩት መንግስታት የድንበር ውዝግቡን በአግባቡ እንዲፈታ በተሰጠው ሥልጣን ሣይንቀሳቀስ የድንበር ግጭቱ በድጋሚ ቢቀሰቀስ ሃላፊነቱን መቀበል ይኖርበታል ብለዋል የኤርትራ የገንዘብ ሚኒስትር ብርሃኔ አብርሃ።</p>

<p>የገንዘብ ሚኒስትሩ በንግግራቸው ኢትዮጵያ የባድመ ከተማንን ሌሎች የኤርትራ ግዛቶች በሃይል በመቆጣጠር ብቻ ሣይሆን ህገወጥ ሠፈራ እያካሄደች መሆኗን በተባበሩት መንግሥታት ዋና ፀሓፊ ንግግር ሣይቀር የተረጋገጠ ሀቅ ነው ብለዋል።</p>

<p>በተባበሩት መንግስታት አስራ አምስት አባል አገራት የሚገኙበት የፀጥታው ም/ቤት በዚህ ወር ባካሄደው ስብሰባ ኢትዮጵያ የድንበር ኮሚሽኑን ውሣኔ ሙሉ በሙሉ እንድትቀበልና ድንበር የማካለሉ ርምጃ በፍጥነት እንዲጀመር ለኢትዮጵያ ጥሪ ማድረጉን ሮይተርስ የዜና ወኪል ገልጿል።</p>



<p class="align-center"><a href="/Gazettas/ZeMonitor/info/ZeMonitor.sera.html">ከዘ ሞኒተር መስከረም 13 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ዘ፡ሞኒተር/ማውጫ/1998/መስከረም/13/ዘ፡ሞኒተር2.130198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
