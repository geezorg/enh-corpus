<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሽምገላው» እንደሚቀጥል አ.አ.ድ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሽምገላው» እንደሚቀጥል አ.አ.ድ አስታወቀ</h1>


<p>ኢትዮጵያንና ኤርትራን ለመሸምገል የተሰየመው የአአድ ከፍተኛ የልዑካን ቡድን ከትላንት ወዲያ ምሽት ባወጣው መግለጫ ሁለቱን አገሮች ለመገላገል የተቀበለውን ኃላፊነት እንደሚቀጥል ማስታወቁ ተገለጠ።</p>

<p>አአድ በዚህ መግለጫው በሁለቱ አገሮች መካከል የተጀመረው አዲስ ጦርነት በአስቸኳይ እንዲቆም ጥሪ አድርጓል። ድርጅቱ ከዚህ ቀደም ያስተላለፈው ውሣኔም በአፋጣኝ ተግባራዊ ይሆን ዘንድ አስፈላጊውን ሁኔታዎች አመቻቻለሁ ማለቱን በመግለጫው ላይ መጥቀሱን ሬዲዮው አክሎ አብራርቷል።</p>

<p>የወቅቱ የአአድ ሊቀመንበርና የቡርኪናፋሶ ፕሬዝዳንት ብሌዝ ካምፓዎሬ፣ የዚምባቡዌ ሮበርት ሙጋቤ፣ የጅቡቲው ሃሰን ጉሌድ ኦፕቲዶንና የአአድ ዋና ፀሐፊ ሳሊም አህመድ ሳሊም በጋራ ባወጡት በዚህ መግለጫቸው አአድና አለም አቀፉ ማህበረሰብ ግጭቱን በሰላም ለመፍታት የሚያደርጉት ጥረት ሳይቋረጥ በሁለቱ አገሮች መካከል ጦርነት መቀስቀሱ ያሳሰባቸው መሆኑን አመልክተዋል።</p>

<p>መሪዎቹ በዚህ መግለጫቸው የሚጠፋው ሕይወት የሚወድመው ተቋምና ንብረት በጦርነቱ መካሄድ በሕዝብ ላይ የሚደርሰው ስቃይ በተለየ ሁኔታ ያሳሰባቸው መሆኑን አመልክተዋል።</p>

<p>እንደ ዘገባው ከሆነ ሁለቱም አገሮች ጦርነቱን አቁመው የአአድን የግልግል ሐሳብ እንዲቀበሉ ጥሪ ቀርቧል። ይህንኑ ጥሪ ለሁለቱ መንግስታት በአምባሳደሮቻቸው አማካኝነት መልዕክቱ እንዲደርስ መጠየቃቸው ተመልክቷል።</p>

<p>በሌላ ዜና ደግሞ ከአውሮፓ ማሕበረሰብ የተላኩ ልዑካን ቡድን አባላት በትላንትናው ዕለት አዲስ አበባ መግባታቸውን የቢቢሲ ሬድዮ በትላንትናው ዕለት የዜና እወጃው ላይ ገልጿል።</p>

<p>ሪቻርድ ሊ ከአዲስ አበባ ባሰራጨው በዚህ ዘገባው ላይ የልዑካን ቡድኑን የሚመሩ የጀርመን መንግሥት የውጭ ጉዳይ ሚ/ር ሉክተር ቦማ መሆናቸው ታውቋል ከልዑካን ቡድኑ አባላት መካከል የኦስትሪያው ምክትል ጠ/ሚኒስትርና የፊላንድ አምባሳደር እንደሚገኙበት ለማወቅ ተችሏል።</p>

<p>የአውሮፓ ማሕበረሰብ የልዑካን ቡድን ጉዞ አላማ በኢትዮጵያና በኤርትራ መካከል በተፈጠረው የድንበር ውዝግብና ይህንኑ ተከትሎ ለመጣው ጦርነት የሰላም መፍትሄ ማፈላለግ ነው ተብሏል።</p>

<p>የልዑካን ቡድኑ አባላት ይዘው የመጡት የአፍሪካ አንድነት ድርጅት የውሳኔ ሐሳብን መሠረት አድርጐ ሲሆን ጥረቱ ምን ያህል እንደሚሳካላቸው ለማወቅ አልተቻለም። በጀርመን የውጭ ጉዳይ ሚ/ር የሚመራው የአውሮፓ ማሕበረሰብ ልዑክ በዛሬው ዕልት ከጠቅላይ ሚኒስትር መለስ ዜናዊ ጋር ተገናኝቶ ይነጋገራል ተብሎ ይጠበቃል። ቡድኑ ለተመሳሳይ ተግባር ወደ አስመራ በመጓዝ በነገው ዕለት የኤርትራውን መሪ ኢሳያስ አፈወርቂን እንደሚያነጋግር ዜናው አክሎ ይገልፃል።</p>


<p class="align-center"><a href="/Gazettas/Genanaw/info/Genanaw.sera.html">ከገናና የካቲት 12 ቀን 1991</a></p>

</body>
</html>	
