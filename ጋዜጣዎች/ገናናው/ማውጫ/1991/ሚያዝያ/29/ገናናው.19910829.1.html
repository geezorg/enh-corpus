<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የከባድ መሳሪያው ጦርነት ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የከባድ መሳሪያው ጦርነት ቀጥሏል</h1>

<h2 class="align-center">«ወንድም ለሆነው የኢትዮጵያ ሕዝብና ለፕሬዝዳንቱ ጤንነት እፀልያለሁ»</h2>

<p class="align-right">ጋዳፊ</p>


<p>በሚመጣው ሳምንት በዕለተ ማክሰኞ ይፋዊ በሆነ ሁኔታ ከተጀመረ አንደኛ ዓመቱን የሚያስቆጥረው የኢትዮ-ኤርትራ የድንበር ላይ ውዝግብ በሰላም እንዲፈታ የሚደረገው ጥረት እየቀጠለ በመጣበት በአሁኑ ሰዓት በሁለቱ አገሮች የድንበር ላይ አካባቢ የሚደረገው የከባድ መሳሪያ ልውውጥ እየቀጠለ መሆኑ ታውቋል።</p>

<p>የሰላሙ ጥረት ምን ያህል ውጤት ያመጣል ተብሎ እንደሚጠበቅ ያልተረጋገጠ ቢሆንም ብዙዎች ግን ሁለቱም አገሮች ወደአይቀሬው ጦርነት መግባታቸውን የሚያመላክቱ ፍንጮች ይታያሉ ያሉ ወገኖች አልጠፉም። የተመድ ልዩ ተወካይ ማህመድ ሳሕኑን አዲስ አበባ በመምጣት ከጠ/ሚኒስትር መለስ ዜናዊ ጋር ከተወያዩ በኋላ ለውጭ ዲፕሎማቶች በሰጡት መግለጫ ላይ የሰላም ጥረቱ አሁንም ውጤት አልባ ሳይሆን እንደማይቀር ተገምቷል። </p>

<p>የቢቢሲ ሬዲዮ ኔትወርክ አፍሪካ ፕሮግራም የዜና ዘገባ በበኩሉ እንዳረጋገጠው ከሆነ ሁለቱም አገሮች በተናጠል የሚያደርጉትን የሰላም ውይይት ከገለፀ በኋላ ይሁንና ውይይታቸው ካለፈው ሳምንት ጀምቶ በተከፈተውና ከእሁድ ዕለት ጀምሮ እየተጠናከረ በመጣው የባድመ ግንባር አካባቢ የከባድ መሳሪያ ልውውጥ ምክንያት የሰላም ሃሳብ ውጤት ላያመጣ ይችላል የሚል ፍርሐት እንዳሳደረ አስታውቋል።</p>

<p>ሬድዮው ከየትኛው የዘገባ አውታር ወታደራዊውን ፍጥጫ እንደዘገበው ባይገልፅም በባድመ ግንባር እየተደረገ ካለው የመድፍና የከባድ መሳሪያ ልውውጥ ባሻገር በዛላንበሳ ግንባር እሁድ ዕለት አዲስ የመድፍ ልውውጥ ማገርሸቱን ገልጿል። ይኼንን መሰሉ እየሰፋ የመጣው የከባድ መሳሪያ ልውውጥ በዚሁ ከቀጠለ ግጭቱ ወደ እግረኛ ሰራዊት ሳይሸጋገር እንደማይቀር ሬድዮው ጨምሮ ግምቱን አቅርቧል።</p>

<p>በሌላ ዜና በኩል ደግሞ የድንበር ላይ ግጭቱ ከተከሰተበት ጊዜ አንስቶ ባለው የአየር ደህንነት ችግር የተነሳ ወደ ሰሜን የሚያደርገውን የአየር በረራውን አቋርጦ የነበረው የኢትዮጵያ አየር መንገድ በረራውን ለመጀመር ዝግጅቱን ያጠናቀቀ መሆኑን አስታውቋል። አየር መንገዱ እሮብ እለት ወደዛው አካባቢ የሚያደርገውን በረራ ሳይጀምር እንዳልቀረ ይገመታል።</p>

<p>ይህ በዚህ እንዳለ ቀደም ካሉት ዓመታት ጀምሮ ከኢትዮጵያ ጋር የነበራት የፖለቲካ ግንኙነቷ ተበላሽቶ የነበረው ሊቢያ አዲስ ዲፕሎማሲያዊ ግንኙነት ከኢትዮጵያ ጋር ለመጀመር ከፍተኛ ጥረት በማድረግ ላይ መሆኗ ታውቋል። በሁለቱ አገሮች ጦርነት ላይ ለኤርትራ ከፍተኛ የሆነ ወታደራዊ እርዳታ ስትሰጥ የቆየችው ሊቢያ በማይታመን ፍጥነት የፖለቲካዋን አቅጣጫ መለወጧ ብዙዎችን ግራ አጋብቷል።</p>

<p>የኢትዮጵያ መንግሥት ባለስልጣናት ግልፅ ባልሆነ ቋንቋ ባይገልፁትም የሊቢያን መንግስት በተለያዩ ሁኔታዎች በመጥራት ሲያወግዙ እንደነበር ይታወሳል። ባልታሰበና ግልፅ ባልሆነ ሁኔታ ወደ ሊቢያ ትሪፖሊ የዛሬ ሳምንት የገቡት የውጭ ጉዳይ ሚ/ር ስዩም መስፍን ከሊቢያው ፕ/ት ሙአመር ጋዳፊ ጋር ባደረጉት ውይይት ከመልካም የሰላም ሃሳብ ላይ መድረሳቸውን የተለያዩ የዜና አውታሮች አረጋግጠዋል። አቶ ስዩም ዓርብ እለት አዲስ አበባ ሲመለሱ የአገር ውስጥ የመገናኛ አውታሮች መመለሳቸውን ቢዘግቡም ከዛ በፊት ግን ወደ ትሪፖሊ ያደረጉት ጉዞ አልተገለፀም።</p>

<p>የሊቢያው መሪ ሙአመር ጋዳፊ በበኩላቸው ዕሮብ ዕለት ተከብሮ የዋለውን 58ኛው የድል ቀንን አስመልክቶ ለኢትዮጵያው ፕ/ት ዶ/ር ነጋሶ ጊዳዳ የእንኳን አደረስዎ መልዕክት ልከዋል። «ወዳጅ ለሆነው ለኢትዮጵያ ሕዝብና ለእርስዎም ጤንነትና ብልፅግናን እመኛለሁ። ወንድም የሆነው የሊቢያ ዓረብ ጀማሂሪያ ሕዝብ ስለጤንነትዎ ይፀልያል» ሲሉ ዝርዝር ደብዳቤ የላኩት የሊቢያው መሪ ይህንን መሰሉን የደስታ መግለጫ ከ1984 ወዲህ አድርገውን የማያውቁትን የደስታ መልዕክት ከውጭ ጉዳይ ሚ/ሩ ጉብኝት በኋላ መላካቸው በሁለቱ አገሮች መሐል አዲስ የዲፕሎማቲክ ጉዞ መጀመሩን ያሳያል የሚሉ ወገኖች አልጠፉም።</p>

<p>ዘገባዎቹ እንደጠቀሱት ከሆነ የሊቢያው የውጭ ጉዳይ ሚኒስትር ለኢትዮጵያ አቻቸው፣ ጠ/ሚኒስትሩ ደግሞ ለጠ/ሚኒስትር መለስ ዜናዊ ተመሳሳይ መልዕክት መላካቸውን ዘገባው ጨምሮ አስታውቋል።</p>

<p>ዘግይቶ በደረሰን ዜና መሰረት የሊቢያ ልዑካን ቡድን ከኢትዮጵያ ጋር የሚያደርገውን የሰላም ትብብር አስመልክቶ ለመወያየት በመጪዎቹ ሳምንታት አዲስ አበባ ይገባል ተብሎ ይጠበቃል። ይኼው የልዑካን ቡድን ወደ አዲስ አበባ የሚመጣው በሊቢያ መሪ ሙአመር ጋዳፊ ልዩ መልዕክትና ትዕዛዝ መሰረት ነው።</p>

<p>በውጪ ጉዳይ ሚኒስትሩ የሚመራው የሊቢያ ልዑካን ቡድን በአዲስ አበባው ቆይታው ስለሁለቱ አገሮች ዲፕሎማሲያዊ ግንኙነቶች ከመወያየቱ ባሻገር በወቅታዊው የኢትዮ-ኤርትራ የድንበር ላይ ጦርነት ጠለቅ ያለ ውይይት ያደርጋል ተብሎ ተገምቷል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሚያዝያ 29 ቀን 1991</a></p>

</body>
</html>	
