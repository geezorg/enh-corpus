<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ተቃዋሚ ድርጅቶች ምንም የሰሩት የለም ግን ይቃወማሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ተቃዋሚ ድርጅቶች ምንም የሰሩት የለም ግን ይቃወማሉ»</h1>

<p class="align-right">ፓል ሄንዝ</p>


<p>ከሳምንታት በፊት በመንግስት የመገናኛ አውታሮች እጅግ መጠነ ሰፊ ሽፋን ተሰጥቷቸው ለውይይት ሲጋበዙ የነበሩትና በሂልተን ሆቴል ውስጥ በተደረገው የፕሬስ ኮንፍረንስ ላይ የጠ/ሚኒስትር መለስ የቅርብ ጓደኛ መሆናቸውን የገለፁት አሜሪካዊው የታሪክ ተመራማሪ ፖል ሄንዝ ከአንድ መጽሔት ጋር ባደረጉት ውይይት ላይ የኢትዮጵያ ተቃዋሚ ፖለቲካ ፓርቲዎች የኢህአዴግን መንግስት የሚቃወሙት ያለ አግባብ መሆኑን ገልፀዋል።</p>

<p>እኒሁ አሜሪካዊ የታሪክ ተመራማሪ በሰጡት አስተያየት ላይ የተቃዋሚ ድርጅቶችን አቋምና አካሄድ ክፉኛ ከመንቀፋቸው ባሻገር ምንም የፈየዱት ነገር የለም ሲሉ አንኳሰው አቅርበዋቸዋል። «የተቃዋሚ ድርጅቶች ምንም የሰሩት ተግባር የለም ይሁንና ዝም ብለው ይቃወማሉ» ሲሉ ትችታቸውን የሰነዘሩት የታሪክ ምሁሩ ፖል ሄንዝ ተቃዋሚዎች ማዕከላዊውን የኢህአዴግ መዋቅር በነገሰበት ወቅት ምን ሊሰሩ እንደሚገባቸው የገለፁት ነገር የለም።</p>

<p>«ከፍተኛና ግልፅ በሆነ ፖለቲካዊ ስልት ተቃዋሚዎች አማራጭ ሊሆኑ የሚችሉ ሃሳቦችን ይዘው መቅረብ አለባቸው» ሲሉ የገለፁት ፖሊ ሄንዝ አያይዘውም «ባለፉት ጥቂት ዓመታት ውስጥ በኢትዮጵያ ከሚገኙ ተቃዋሚ ድርጅቶች በጣም የተጠናከረ አላየሁም። ያየሁት ብቸኛው ነገር ቢኖር በወቅቱ የሚገኘውን የማዕከላዊ መንግስት መተቸት ብቻ ነው» በማለት ለመጽሔቱ በሰጡት ቃለ ምልልስ ላይ አስረድተዋል።</p>

<p>በርካታዎቹ ተቃዋሚ ድርጅቶች በወቅቱ ያለውን ስርዓት የሚቃወሙበት ፍንጭ የላቸውም። ስለዚህ በምርጫ ውድድሮች ላይ ለመሳተፍ አይፈልጉም ሲሉ የሚሳለቁት ዶ/ር ፖል ሄንዝ «በፖለቲካ ድርጅቶች መሐልም የሚደረግ የምርጫ ውድድር የተደላደለ የመወዳደሪያ ሜዳ ስለማይኖረው ብዙዎች ለመወዳደር አይፈልጉም» ይላሉ።</p>

<p>በኢትዮ-ኤርትራ የድንበር ላይ ግጭት ዙሪያ ለተጠየቁት ጥያቄ «ይህ ወቅት መንግስት እጁን ዘርግቶ ከተቃዋሚዎች ጋር ተጨባብጦ በአንድነት እንዲሰራ ያነሳሳቸዋል ብዬ አስባለሁ። ይሁንና ተቃዋሚ ድርጅቶች እውነታን ይዞ ለመነሳት መጣር እና ስህተትን ብቻ ከማየት አልፎም ትችትን ብቻ ከማስተናገድ መቆጠብ ይኖርባቸዋል» ሲሉ ምክራቸውን አሰምተዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሚያዝያ 15 ቀን 1991</a></p>

</body>
</html>	
