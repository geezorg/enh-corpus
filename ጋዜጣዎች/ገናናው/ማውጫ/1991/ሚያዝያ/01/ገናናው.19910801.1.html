<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘማቾች ከሳዋ ማሰልጠኛ እየጠፉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዘማቾች ከሳዋ ማሰልጠኛ እየጠፉ ነው</h1>


<p>ኤርትራ አሁንም ወታደራዊ አቋሟን ለማጠናከር የምታደርገው ርብርቦሽ መቀጠሉን የቢቢሲ ዘጋቢ አልክስ ላስት ከአስመራ ያሰራጨው ዘገባ ያረጋግጣል። ዘገባው አሁንም በሻዕቢያ ፕሮፓጋንዳ አራማጅነቱ የሚታወቀው አሌክስ ላስት ያሰራጨው በመሆኑ ከፕሮፓጋንዳ መሣሪያነቱ ያልዘለለ ቢሆንም ጋዜጠኛው ሳያስበው በየመሃሉ ያሰራጫቸው መረጃዎች ግን በኤርትራ ውስጥ ያለውን የወቅቱ ሁኔታ እጅግ አስቸጋሪና ፈታኝ እየሆነ መምጣቱን የሚያረጋግጥ ነው።</p>

<p>ወደሳዋ ለመግባት በመኪና ተጭኖ ሲጓዙ የነበሩ ወጣቶች የሳዋን ስልጠና ስለማያምኑበትና ለወራት ያህል ይዘልቃል ለተባለው ወታደራዊ ስልጠና እምነት ስሌለላቸውና ከአንድና ከሁለት ወር ስልጠና በኋላ ወደ ጦር ግንባር ስለሚንቀሳቀሱ ከመማገድ የማያልፉ መሆናቸውን በሚገባ ስለሚያውቁ ከማሰልጠኛው ጣቢያ በማምለጥ ላይ ይገኛሉ። ከነዚህ ውጭ በመኪና ሲጓዙ የነበሩ ወጣቶች በየመንገዱ ከመኪና ላይ በመዝለል ለማምለጥ ሲሞክሩ አደጋ የደረሰባቸው መሆኑን የተለያዩ ምንጮች አብራርተዋል።</p>

<p>የቢቢሲ ሬድዮ ዘጋቢ አሌክስ ላስት ከአስመራ ባሰራጨው በዚሁ ዘገባ ላይ በምዕራብ አስመራ ወደሚገኘው የሳዋ ማሰልጠኛ ማዕከል ለመግባት የተንቀሳቀሰው የዘጠነኛው ዙር ዘማቾች ከልዩ ልዩ አካባቢ በመነሳት በመኪና ተጭነውና በወታደሮች ታጅበው ወደ ማሰልጠኛው አካባቢ መግባታቸውን አረጋግጧል።</p>

<p>በዘመቻ ላይ ወንዶችና ሴቶች የተካተቱበት መሆኑን ያስረዳው አሌክስ ላስት ዘመቻው ከአስራ ስምንት ዓመት ጀምሮ ያሉትን ወጣቶች ይመለከት የነበረ ሲሆን ከጊዜ በኋላ ግን ዕድሜያቸው 40 ዓመት የሆናቸው አዛውንቶችም ቤት ንብረታቸውንና ትዳራቸውን በመተው ወደ ማሰልጠኛው መክተታቸውን አረጋግጧል። የኤርትራ የአገር ውስጥ ጉዳይ ሚኒስትር ዋና ፀሐፊ የሆኑት ስምረት ተክሌ «ማንኛውም ኤርትራዊ ወደ ሳዋ መሔድ አለበት» በማለት የገለፁለት መሆኑን አሌክስ ላስት አረጋግጧል።</p>

<p>ለ18 ወራት ወታደራዊ ስልጠና ወደ ሳዋ ገቡ ከተባሉት ዘማቾች መሃል ብዙዎቹ ላይ መልካም ፍላጐት እንደሌላቸው ዘገባው ያረጋግጣል። «ለምን ልሰራ እንደምሄድ አላውቅም፣ ይሁንና ቤቴ መጥተው ወደ ዘመቻው እንድሄድ ጠየቁኝ። ነገር ፈቃደኛ አይደለሁም» በማለት አንዲት የዘጠነኛው ዙር የሳዋ ዘማች የገለፀችለት መሆኑን አሌክስ ላስት በዘገባው ማጠቃለያ ላይ አረጋግጧል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሚያዝያ 1 ቀን 1991</a></p>

</body>
</html>	
