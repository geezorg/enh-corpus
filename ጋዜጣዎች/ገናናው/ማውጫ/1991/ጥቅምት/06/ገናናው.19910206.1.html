<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአዲስ አበባ ከተማ ግንባታ በአብዛኛው ሕገወጥ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የአዲስ አበባ ከተማ ግንባታ በአብዛኛው ሕገወጥ ነው»</h2>

<p class="align-center">አቶ አሊ አብዶ</p>


<p>የአዲስ አበባ መስተዳድር ከማስተር ፕላኑ አንፃር ሲታይ አብዛኛው ግንባታ ህገ-ወጥ ነው ሲሉ የክልል 14 /አዲስ አበባ/ መስተዳድር ፕሬዝዳንት አቶ አሊ አብዶ አስታወቁ።</p>

<p>አዲስ አበባ ከተማ ውስጥ ብዙ ሕገ-ወጥ የመኖሪያ ቤቶች መኖራቸውን ያመለከቱት አቶ አሊ ቤቶቹ በሺህዎች እንደሚቀጠሩ ይናገራሉ። ትንንሽ አጥሮችን ከማስፋት ጀምሮ ብዙ ቦታ የሚይዙ ግለሰቦች መኖራቸውን ያመለከቱት እኚሁ የመንግሥት ሹም እንደዚህ ዓይነት ችግሮች የበዙ በመሆኑ በየደረጃው እየሄዱ መሆኑንና ለልማት ደንቃራ የሆኑትና ትልልቆቹን ፕላኑን ሳያበላሹ በፕላኑ መሠረት የሚካሄዱትን ሕገ-ወጥ ሥራዎች በተመለከተ ግለሰቦቹን በህገ ወጥ ተግባራቸው እንዲቀጡና እንዲማሩ ካደረጉ በኋላ ህጋዊ እንዲሆንላቸው እንደተደረገ ይገልፃሉ።</p>

<p>የቀለበት መንገድ ሥራን በተመለከተም ኮንትራቱን ወስዶ የነበረው የካናዳ ኮንትራንክተር የተወሰነ ዕቃ አንቀሳቅሶ ሥራውን በተወሰነ ደረጃ ከጀመረ በኋላ ውሉን ማቋረጡን ከዚያ በኋላም ዲዛይኑን በጥራት ለማየትና ለማሻሻል በሚል ሌላ አለም አቀፍ ጨረታ በማወዳደር አሁን ሥራውን ለመቀጠል ዝግጅቱ መጠናቀቁን አውስተዋል።</p>

<p>የመጀመሪያው ጨረታ ባለመሳካቱም ኪሣራውን ለማቻቻል ካምፓኒው ያመጣቸውን መሣሪያዎች ወስደን ሙሉ በሙሉ ባይሆንም ከወጪው የተወሰነው መመለሱን ፕሬዝዳንቱ ይናገራሉ።</p>

<p>አቶ አሊ አብዶ እንደሚሉት ከሆነ በወቅቱ ለደረሰው ኪሳራ ም/ቤቱ ኮንርራክተር በመረጥ ረገድ ስህተት አልፈፀመም ይላሉ። ፕሬዝዳንቱ ይህንን ይበሉ እንጂ በብዙ ወገኖች በኩል ለኪሣራው የክልል 14 መስተዳድር መ/ቤት እንደሆነ ይገልፃል።</p>

<p>የክልል 14 መስተዳድር ሥራቸው የቤት ሥራ ፕሮጀክቶችም ያልተጠናቀቁ መሆኑ ይታወቃል። ስለዚህ ጉዳይ ፕሬዝዳንቱ የሚሉት ኮንትራክተሮች ሥራቸውን ሳያጠናቅቁ ትተው በመሄዳቸው እስካሁን ያልተጠናቀቁ ፕሮጀክቶች መኖራቸውንና ሥራቸው የተጠናቀቁትንም በተመለከተ የመኖሪያ ቤትን ችግር የሚፈታው የኢንቨስትመንት ችግር ሲፈታ በመሆኑ ይህንን ተግባራዊ ለማድረግ ከተማ ውስጥ ያሉ ለኢንቨስትመንት የሚሆኑ ቦታዎች ይለዩና ከየትም ሰውን ከምናነሳ ሰዎቹን ከዚያ አንስተን እናስገባለን በሚል አመትና ሁለት አመት መዘግየቱን ይናገራሉ።</p>

<p>በ1989 ዓ/ም ከሊዝ የተገኘው ገቢ 70 ሚሊዮን ብር እንደነበርና በ1990 የዚህ እጥፍ ገቢ መገኘቱን የሚናገሩት አሊ አብዶ የድሬን የውሃ ግድብ በሁለት ዓመት ሰርተን ለመጨረስ ከ200 ሚሊዮን ብር በላይ ገንዘብ ወጪ መሆኑን ይናገራሉ።</p>

<p>በአዲስ አበባ በአመት 1.00 ቤቶች በዕቅድ ሊሰሩ ነው የሚሉት ፕሬዚዳንቱ ይህንን ይበሉ እኝጂ በከተማዋ ውስጥ ያለው የቤት ችግር እስካሁን አልተፈታም። ለዚህም የአዲስ አበባ ነዋሪ ከጊዜ ወደ ጊዜ እየጨመረ በመምጣቱን መረጃዎች ያመለክታሉ።</p>

<p>አቶ አሊ አብዶ በአዲስ አበባ ከተማ ውስጥ የመንገድ ብልሽት በየቦታው እያለ፣ ከፍተኛ የቤት ችግር፣ የመብራት የውሃና የቴሌፎን ችግሮች እያሉ እስካሁን ላደረጉት ሥራ እርካታ ይሰማኛል ብለዋል።</p>

<p>ለዚሁም የአምስት ዓመት የልማት መርሃ ግብር ይባል እንጂ ላለፉት ሰባት ዓመታት ተሰራ የተባለው ሥራ ፈሰሰ ከሚባለው ገንዘብ አንፃር ምንም ያህል አይደለም። ገንዘቡ በንቅዘትና በሙስና እየባከነ ነው። ችግሮቻችን ግን አሁንም ከእኛው ጋር ናቸው ሲሉ ተደምጠዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥቅምት 6 ቀን 1991</a></p>

</body>
</html>	
