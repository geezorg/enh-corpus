<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለቱ ንግድ ም/ቤቶች መግባባት አልቻሉም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሁለቱ ንግድ ም/ቤቶች መግባባት አልቻሉም</h1>


<p>በኢትዮጵያ ንግድ ም/ቤትና በአ/አ ንግድ ም/ቤት መካከል በሰኔ ወር መጨረሻ ጀምሮ የተከሰተው ልዩነት አራት ወራት ያህል የፈጀ ቢሆንም እስካሁን መፍትሔ እንዳልተገኘለት ተገለፀ።</p>

<p>የአሜሪካ ድምፅ የአማርኛ ፕሮግራም ትናንት ጧት ባቀረበው የዜና ዘገባ ላይ እንዳመለከተው ከሆነ ሁለቱን ም/ቤቶች የሚያቀራርብና በመካከላቸው የተፈጠረውን ችግር የሚያስወግድ ብልሃት የተገኘ አይመስልም።</p>

<p>የኢትዮጵያ ንግድ ም/ቤት ከሰኔ 20-25 ባካሄደው ስብሰባ በአቶ ክቡር ገና ላይ ሥልጣናቸውን የሚያሳጣ እርምጃ ወስዶባቸዋል። በዚህም የአ/አ ንግድ ም/ቤት በእርምጃው ባለመደሰቱ ከኢትዮጵያ ንግድ ም/ቤት አባልነት ራሱን አግልሏል። ይህ እርምጃ የተወሰደውም የተፈጠረው አለመግባባት ሶስተኛ ወገን በተገኘበት ማስወገድ እስኪቻል ድረስ መሆኑ በወቅቱ መገለፁ የሚታወስ ነው።</p>

<p>የንግድና ኢንዱስትሪ ሚኒስቴርና የአ/አ ከተማ መስተዳድር መስከረም 12/1991 ዓ/ም በጠሩት ስብሰባም ሁለቱም ም/ቤቶች አንዱ በሌላው ላይ ያላቸውን ቅሬታና ህገ-ወጥ አሰራር ነው ያሉትን ከማሳወቅ እንዳላለፈና፣ የችግሩን መንስኤ ለይቶ በማወቅ መፍትሔ የሚሰጠውና ሥልጣን ያለው ብዙሃኑ የንግድ ህብረተሰብ እንደሆነ የጉባኤው ቃል ጉባኤ በማያሻማ ሁኔታ ማስቀመጡን አመልክቷል።</p>

<p>ዘገባው አክሎም ብዙዎቹ ተሰብሳቢዎችና የጉዳዩ ባለቤቶች ነን የሚሉ የንግዱ ሕብረተሰብ አባላት በንግድና ኢንዱስትሪ ሚኒስቴርና በአ/አ መስተዳድር ሰብሳቢነት ጥቅምት 3 የተካሄደው ስብሰባ ያስገኘው ውጤትም ሆነ አካሄዱ ሁሉንም ወገን እንዳላስደሰተ ይናገራሉ ብሏል። በዚሁም የተነሳ የአ/አ ንግድ ም/ቤት አባላት የሆኑ በርካታ ታዋቂ ነጋዴዎች መብታቸው እንደተጣሰ ያምናሉ። እንደ አባላቱ አስተያየት ከሆነ ለስብሰባው በሚቀርበው ቁምነገር ላይ ውሳኔውን መስጠት የሚገባው የንግድ ሕብረትሰብ በተለይም የንግድ ም/ቤት መራጭ አባላት መሆናቸው በመርህ ደረጃ ቢታወቅም፣ ሰብሳቢዎቹ ጥሪውን በምን ዓይነት ሁኔታ እንዳስተላለፉት ለም/ቤቶቹ ግልፅ አልነበረም።</p>

<p>የኢትዮጵያ ንግድ ም/ቤት ፕሬዚዳንት አቶ አስቻለው ኃይሌ የስብሰባው አካሄድና ውጤት ፍትሃዊ ነው ይበሉ እንጂ የጥቅምት 3 ቀኑን ስብሰባ አካሄድና ውጤት በይፋ የተቃወሙት እንደነበሩ ለማወቅ ተችሏል። የአ/አ ንግድ ም/ቤት ም/ፕሬዝዳንት አቶ ተክሉ ማሩ የሚሉት ደግሞ በስብሰባው ሊገኙ የሚገባቸው አባላት ሳይጠሩ በመቅረታቸውና ወደ ስብሰባው ሊገቡ ባለመቻላቸው አዝነዋል። ይህንኑ በተመለከተ አቶ ክቡር ገናን እጅግ ብዙ ቁጥር ያላቸው የንግዱ ህብረተሰብ አባላት ወደ ስብሰባው እንዳይገቡ መከልከላቸውን እንደሚያውቁ መግለፃቸውን ቪኦኤ ዘግቧል።</p>

<p>ይኼው ስብሰባ የውሳኔ ሃሳብ አቅራቢ ኮሚቴ ያቋቋመ ቢሆንም በቀድሞው የኢትዮጵያ ንግድ ም/ቤት ፕሬዝዳንት በአቶ ክቡር ገና ላይ የጥፋተኝነት ውሳኔ መወሰኑም ታውቋል። ይሁን እንጂ የአ/አ ንግድ ም/ቤትና ምክትል ፕሮዢዳንትና አቶ ክቡር ገና ይህንን ውሳኔ ይቃወማሉ። ውሳኔው የተሰጠውም በንግዱ ሕብረተሰብ ባለመሆኑ አጥብቀው ይከራከራሉ።</p>

<p>ጥቅምት 3 ቀን 1991 ዓ/ም ተሰየመ የተባለው ኮሚቴ በሚያቀርበው ውሳኔ ሃሳብ ችግር ለአንዴና ለመጨረሻ ጊዜ መፍትሔ ያገኘ እንደሆነም ከውሳኔው በኋላ የሚታወቅ ነው። አቶ ክቡር ገና የኢትዮጵያ ንግድ ም/ቤት ፕሬዝዳንት በነበሩበት ወቅት የወሰዱትን እርምጃ በሻረውና የፕሬዝዳንትነት ሥልጣናቸውን ባሳጣቸው ውዝግብ የተጀመረው የሁለቱ ም/ቤቶች ልዩነቶች አሁንም ድረስ አልተፈቱም።</p>


<p class="align-center"><a href="/Gazettas/Genanaw/info/Genanw.sera.html">ከገናናው ጥቅምት 20 ቀን 1991</a></p>

</body>
</html>	
