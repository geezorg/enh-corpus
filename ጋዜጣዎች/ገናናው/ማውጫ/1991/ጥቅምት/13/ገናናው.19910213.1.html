<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ያልታወቁ ታጣቂዎች የህይወትና የንብረት ጥፋት አደረሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ያልታወቁ ታጣቂዎች የህይወትና የንብረት ጥፋት አደረሱ</h1>


<p>በሐረርና በጅጅጋ መካከል በምትገኝ ሥፍራ ያደፈጡ መሣሪያ የታጠቁ ኃይሎች በሕዝብ መጓጓዣ አውቶብሶች ላይ ጥቃት በመፈፀም ከአሥራ ሰባት ሰዎች በላይ ሲገድሉ ቁጥራቸው እስካሁን ያልታወቁ ሰዎች ማቁሰላቸውን ለዝግጅት ክፍላችን ከሥፍራው የደረሰን ዘገባ አመለከተ።</p>

<p>በትናትናው ዕለት ጧት አንደኛው አውቶብስ ከጅጅጋ ወደ ሐረር፣ ሌላኛው ደግሞ ከሐረር ወደ ጅጅጋ መንገደኞችን አሳፍረው ሲጓዙ ልዩ ስሟ ኤረር በተባለችው አካባቢ ሲደርሱ ቁጥራቸው በውል ያልታወቁ ታጣቂዎች ተሽከርካሪዎቹን ካስቆሙና ተሳፋሪዎቹን ካስወረዱ በኋላ በተኩስ ውርጅብኝ ጥቃቱን አድርሰው እግሬ አውጪኝ በማለት ማምለጣቸው ተያይዞ የደረሰን ዘገባ ያስረዳል።</p>

<p>መንገደኞች አሣፍረው በጉዞ ላይ የነበሩት ተሽከርካሪዎች አንድ ካቻማሊና አንድ የድሮ አውቶብሶች እንደሆኑም ለማወቅ ተችሏል። የድንገተኛ ጥቃቱ ሠለባ የሆኑት ሰዎች በአሁኑ ወቅት ሐረር ከተማ በሚገኙት የሕይወት ፋናና አርበኞች ሆስፒታል ውስጥ እንደሚገኙ ዜናው አክሎ ይገልፃል።</p>

<p>የዝግጅት ክፍላችን አደጋውን በተመለከተ በቂ መረጃ ለማግኘት ሐረር ከተማ ውስጥ ወደሚገኙ ሁለቱም ሆስፒታሎች በተደጋጋሚ የስልክ ጥሪ ቢያደርግም የተሟላ መረጃ ማግኘት አይቻልም። ይህም ሆኖ ከሕይወት ፋና ሆስፒታል የተገኘው መረጃ በሆስፒታሉ ውስጥ ቁስለኞች አለመኖራቸውንና በአደጋው የሞቱት ሰዎች አስክሬን መድረሱን ቁጥሩን ለመግለጽ ግን ፍቃደኞች እንዳልሆኑ ገልፀውልናል።</p>

<p>በአርበኞች ሆስፒታል በኩል ደግሞ አስክሬን አለመኖሩንና ወደ ሆስፒታሉ ከገቡት አምስት ቁስለኞች መካከል ለሶስት ሰዎች ሕክምና ተሰጥቷቸው ወደየቤታቸው ሲላኩ ሁለቱ ግለሰቦች ግን ተኝተው በመታከም ላይ እንደሚገኙ ለማወቅ ችለናል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥቅምት 13 ቀን 1991</a></p>

</body>
</html>	
