<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳን አማፂዎች ኢትዮጵያንና ኤርትራን እየሸመገሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የሱዳን አማፂዎች ኢትዮጵያንና ኤርትራን እየሸመገሉ ነው</h2>


<p>በኢትዮጵያና በኤርትራ መካከል የተፈጠረውን ግጭት አርግቦ በሰላም ለመፍታት ይቻል ዘንድ ከሱዳን አማፂያን ኃይሎች የተወጣጣ የልዑካን ቡድን አዲስ አበባና አስመራ በመሄድ ከመሪዎቹ ጋር ተወያይቶ ትንሽ የተስፋ ጭላንጭል መታየቱንና ውጤት ለማስጨበጥ ከፍተኛ ጥረት መያዙን የሽምቅ ተዋጊዎቹ ጦር አዛዥ ብ/ጄኔራል አብዱል አዚዝ ካሊድ ገልፀዋል።</p>

<p>የብሔራዊ ዲሞክራሲያዊ ኃይሎች ጥምረት ባለፈው ነሐሴ በግብፅ ካይሮ ጉባኤ አካሂዶ ነበር። በዚህ ጉባኤ ላይ አማጺያኑ በኢትዮጵያና በኤርትራ መካከል የተፈጠረው አለመግባባት በሰላም እንዲያልቅ ጥረት መጀመር እንዳለባቸው ውሳኔ አስተላልፈው ነበር። በሱዳንመንግሥት ውስጥ ከፍተኛ ሥልጣን የነበራቸው ሳዲቅ አልመሃዲና ብ/ጄ/ል አብዱል አዚዝ ካሊድ ኦስማን ያሉበት አንድ ኮሚቴ መቋቋሙ ተወስቷል።</p>

<p>ባለፈው ሳምንት ይኼው 4 እውቅ ፖለቲከኞች ያሉበት ኮሚቴ አዲስ አበባ በመሄድ የኢትዮጵያን ጠ/ሚኒስትር መለስ ዜናዊን አነጋግረዋል። ይህንን በተመለከተ የአማጽያኑ ቡድን መሪ ብ/ጄኔራል አብዱል አዚዝ ቡድኑ ለሁለት ሰዓታት ከጠ/ሚ/ሩ ጋር ያደረገው ውይይት ተስፋ ሰጪ ነው ብሎታል።</p>

<p>ቡድኑ ለተመሳሳይ ውይይት ወደ ወደ አስመራ አቅንቶ ከፕ/ት ኢሳያስ አፈወርቂ ጋር መነጋገሩን የቡድኑ መሪ አስታውቀዋል።</p>

<p>የሱዳን አማጺያን የሱዳንን መንግሥት ለመጣል ከፍተኛ ትግል በሚያደርጉበት በአሁኑ ወቅት በኤርትራና በኢትዮጵያ መካከል የድንበር ውዝግብ መፈጠሩ አሳሳቢ መሆኑን የቡድኑ አባላት ይናገራሉ። የቡድኑ መሪ በዚሁ ማብራሪያቸው በኤርትራና በኢትዮጵያ መካከል የድንበር ውዝግብ መፈጠሩ አሳሳቢ መሆኑን የቡድኑ አባላት ይናገራሉ። የቡድኑ መሪ በዚሁ ማብራሪያቸው የኤርትራ የኢትዮጵያና የሱዳን ሕዝቦች ወንድማማቾች ናቸው ብለዋል። በወንድማማቾች መካከል ጦርነት መካሄድ የለበትም። ችግሮች በጠረጴዛ ዙሪያ በውይይት ሊፈቱ ይችላሉ። የቡድኑ አባላት እንደሚሉት ግን የሁለቱም አገር ወታደሮች በተጠንቀቅ ላይ ናቸው። የሁለቱም አገሮች የመገናኛ ብዙኃን ጦርነቱን ሊያባብሱ የሚችሉ በጦርነት ወቅት የሚዘወተሩ ቃላት የሚሰሙባቸው ፕሮግራሞች ያሰራጫሉ ይላሉ። ሰዎች ከሚኖሩበት አካባቢ መፈናቀላቸውን ያስረዳሉ። ሰዎቹን ከቀያቸው የማፈናቀሉ ሂደት እንዳልተገታም ይናገራሉ። ይህ አዝማሚያ በሁለቱ አገሮች ሕዝቦች ላይ ጭንቀትን ፈጥሯል ባይ ናቸው። የአማጽያኑ የልኡካን ቡድን እነዚህን ችግሮች በሙሉ ለማስወገድ ጥረት ጀምሯል። በሁለቱ አገሮች ያጠላውን የጦርነት ደመና ገፎ በሰላም ለመተካት ቡድኑ ቆርጦ ተነስቷል።</p>

<p>የጦር አዛዡ አማጺው ኃይል በምስራቅ አፍሪካ ቀንድ አስተማማኝ ሰላም መኖር እንዳለበት ያምናል ሲሉ ተደምጠዋል። የሱዳንን መንግሥት ለማስወገድ ትግል በሚያካሂዱበት በዚህ ቀውጢና ፈታኝ ወቅት ኤርትራና ኢትዮጵያ ጥላ ከለላ እንደሆኗቸው ብ/ጄኔራል አብዱል አዚዝ ይፋ አድርገዋል።</p>

<p>የሱዳን የውስጥ ችግር ጊዜ የማይሰጣቸው ቢሆንም በሁለቱ አገሮች መካከል የተፈጠረውን ችግር እንደራሳቸው ችግር በመውሰድ ውዝግቡ በሰላም እልባት እንዲያገኝ የጀመሩት ጥረት ይሳካል ብለው እንደሚያምኑ ጨምረው ይናገራሉ።</p>

<p>ከሁለቱ አገሮች መሪዎች ጋር ያደረጉትን ውይይት ግን በዝርዝር መናገር አልፈለጉም። በጐ ጅምር ስለሆነ አሁኑ በሚዲያ ማቅረቡ አላስፈላጊ ነው ባይ ናቸው።</p>

<p>ይህ በእንዲህ እንዳለ የሱዳን ሸማቂዎች በሳምንቱ መባቻ ላይ ከሪስሪስ ግድብ 25 ኪሎ ሜትር ርቀት ላይ መሽጐ የነበረው የሱዳን ወታደር መደምሰሳቸውን ጄኔራሉ ተናግረዋል። በማያያዝም ወታደራዊ ኢላማቸው የሪስሪስ ግድብ መሆኑን ጠቁመዋል። የሱዳን መንግሥት 80% የኤሌትሪክ ኃይል የሚያገኘው ከሪስሪስ ግድብ መሆኑን የጦር አዛዡ ይናገራሉ።</p>

<p>በሱዳን ሰላማዊ ወታደራዊ መንግሥትና በደቡብ ሱዳን አማጺ መካከል የሚካሄደው ውጊያ ተጠናክሮ የቀጠለ መሆኑን የደረሰን ዜና ያመለክታል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው መስከረም 8 ቀን 1991</a></p>

</body>
</html>	
