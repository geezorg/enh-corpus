<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕዝቡ መብቱን ሲገፉት የማይናገርና ለማዳ ሆኖ አግኝቼዋለሁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">ምሁራኑ ማዘናቸውን ገለፁ</h3>
<h2 class="align-center">ሕዝቡ መብቱን ሲገፉት የማይናገርና ለማዳ ሆኖ አግኝቼዋለሁ</h2>


<p>የኢትዮጵያ ሕዝብ ድህነት ጭንቅላት የሚመታና አገሪቱ የደከመችና የደቀቀች አገር መሆኗን ከረጅም ዓመት ስደት በኋላ ወደ አገራቸው የተመለሱ ኢትዮጵያውያን በአሜሪካ ድምፅ የአማርኛ አገልግሎት ጋር ባደረጉት ቃለ ምልልስ አስታወቁ።</p>

<p>በአዲስ አበባ ዩኒቨርስቲ የፍልስፍና ረዳት ፕሮፌሰር የሆኑት ዶክተር ሳሙኤል ወ/ዮሐንስ በአ/አ ዩኒቨርስቲ የኢኮኖሚክስ ረዳት ፕሮፌሰርና በግል ስራ የተሰማሩት ዶክተር ብርሃኑ ነጋና በግል በአካውቲንግና በኮንሰልቲንትግ ስራ የተሰማሩት አቶ ጥበብ ሳሙኤል በዚህ ውይይት በተለይ በአገራችን የትምህርት እድገት ላይ ያለውን ድክመት በስፋት ዳስሰዋል።</p>

<p>እነዚህ ምሑራን እንደሚሉት ከሆነ ኢትዮጵያ ውስጥ አሁን የተመለከቱት እውነታ ትተው ከሄዱት በታች ሆኖ እንዳገኙት ይናገራሉ። ከአውሮፕላን ማረፊያው አነስተኛነት ጀምሮ በሕዝቡ ፊት ላይ የሚነበበው በመጀመሪያ ድህነቱ ነው። የመንገዶች መበላሸት፣ የሕንፃዎች መፈራረስ፣ የሕዝብ ብዛት መጨመርና የትራንስፖርት አገልግሎት ችግር ወዘተ... ሲታይ ሁሉም ሁኔታ ወደታች እንጂ እየተሻሻለ የሄደ ነገር አለመኖሩን ይናገራሉ።</p>

<p>በ1ኛና 2ኛ ደረጃ የመንግሥት ት/ቤቶች የትምህርቱ ጥራት እየወደቀ መሄዱን ያመለከቱት እነዚሁ ኢትዮጵያውያን የአዲስ አበባ ዩኒቨርስቲም የሚገኘው ድሮ የምናውቀው ደረጃ ላይ አይደለም ይላሉ። በ1ኛና 2ኛ ደረጃ ውስጥ የሚታየው ድክመት ደግሞ ለዩኒቨርስቲው ድክመት ምክንያት ይሆናል። በተጨማሪም የፋኩልቲዎች ድክመት፣ የትምህርት መሣሪያዎች አለመኖር፣ ዩኒቨርስቲው ለእውቀትና ለትምህርት ያለው ባሕል ዩኒቨርስቲው በፋይናንስ አለመደገፍና ከመጽሐፍት ጀምሮ የማስተማሪያ ቁሳቁሶች እጥረት ለድክመቱ ተጨማሪ ምክንያቶች ናቸው።</p>

<p>በዩኒቨርስቲው ቤተመጻሕፍት ውስጥ የሚገኙት መጽሀፎች ባለፉት 20 ዓመታት የነበሩት ናቸው የሚሉት ምሑራን በ1ኛና 2ኛ ደረጃ የመንግሥት ት/ቤቶች ያለው ደካማ አሰራር ከነዚህ ት/ቤቶች ከፍተኛ ውጤት አስመዝግበው የሚመጡትን ተማሪዎች ዩኒቨርስቲው ከነድክመቱ ይረከባል። ብዙዎቹ ወደ ዩኒቨርስቲው የሚገቡት ተማሪዎች ደግሞ የእንግሊዘኛ ቋንቋ ችሎታቸው ዝቅተኛ ነው በማለት ብዙ ተማሪዎች ለመፃፍም ሆነ አንብቦ ለመረዳት ችግር እንዳለባቸው ገልፀዋል።</p>

<p>የአንድ አገር ልማት በትምህርት ላይ የተመሰረተ ነው የሚሉት ምሑራን በኢትዮጵያ ውስጥ በተለይ በ1ኛ ደረጃ ት/ቤቶች ከመቀመጫ ጀምሮ እስከ አስተማሪው ድረስ የማይጣጣሙ ናቸው፣ የተሰባበሩ መቀመጫዎች ይበዛሉ። ክፍሎች በአስቤስቶስ የተከፋፈሉ ናቸው። ለዚያውም ግማሹ የተሰባበረ ነው።</p>

<p>አንዱ ክፍል ውስጥ የሚያስተምረው አስተማሪ ድምጹ ሌላኛው ክፍል ውስጥ ይሰማል። የመጻሐፍት፣ የደብተሮች፣ የማስተማሪያ ቁሳቁስ ችግር አለ። ይህ ችግር ደግሞ በ2ኛ ደረጃ ት/ቤቶችም ውስጥ ይታያል። በዚህ መልኩ የሚመጡ ተማሪዎች ናቸው ለዩኒቨርስቲው የሚበቁት። በአጠቃላይ ግን በኢትዮጵያ ትምህርት የተሰጠው ትኩረት በጣም አሳዛኝ ነው በማለት ምሑራኑ ይናገራሉ።</p>

<p>ወደ ክፍለ ሃገር ከሄድን ደግሞ ችግሩ ጐልቶ ይንፀባረቃል ይላሉ። ከመንግሥት የሚመደብ በጀት ስለሌለ የገጠሩ አካባቢ ት/ቤቶች ዳሬክተሮችና መምህራን ከውጭ እርዳታ ለመለመን ይገደዳሉ። ችግሩን ያለው አስተዳደር የተረዳው አልመሰለንም ሲሉም ጨምረው ይገልፃሉ።</p>

<p>ወደ ኢትዮጵያ ከተመለሱበት ካለፉት ጥቂት ዓመታት ጀምሮ ወደ የትኛውም የመንግሥት ተቋም ሲሄዱ ሳይፈተሹ የቀሩበት ጊዜ አለመኖሩን የገለፁት አንደኛው ምሑር በደርግ ጊዜ የተጀመሩት ልማዶች ተጠንተው መወገድ ሲገባቸው እንዲቀጥሉ ተደርገዋል ብለዋል። የቀበሌ አሰራርም ቀደም ባለው ሁኔታ የቀጠለ መሆኑን የሚያወሱት እኚሁ ምሑር የቀጠለ መሆኑን የሚያወሱት እኚሁ ምሑር «አሜሪካን አገር ወደ አንድ መሥሪያ ቤት ሄዶ ኢንፎርሜሽን መጠየቅ መብት ነው ካሉ በኋላ በአገሬ ግን ወደ አንድ መስሪያ ቤት ኢንፎርሜሽን ለመውሰድ ሄጄ በሩን አንኳኳ እንዳላልፍ ተደርጌያለሁ» ካሉ በኋላ «ሕዝቡ መብቱን ሲገፉት የማይናገርና ለማዳ ሆኖ አግኝቼዋለሁ» በማለት ያለውን ችግር በይፋ አስታውቀዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው መስከረም 22 ቀን 1991</a></p>

</body>
</html>	
