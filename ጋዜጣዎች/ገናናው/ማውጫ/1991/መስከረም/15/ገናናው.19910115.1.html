<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ት/ቤቶች የመምህራን ችግር ገጥሟቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ት/ቤቶች የመምህራን ችግር ገጥሟቸዋል</h1>


<p>አዲሱ ዘመን ከባተ ወዲህ ሥራቸውን በጀመሩት በርካታ የአዲስ አበባ ከተማ ት/ቤቶች የመምህራን እጥረት በማጋጠሙ ተማሪዎች ከወዲሁ በየክፍሉ ያለ ትምህርት መዋላቸውን ለማረጋገጥ ተችሏል።</p>

<p>ከሐምሌ ወር 1990 ዓ.ም ጀምሮ ፖለቲካው ተዛምዶ ላለው ኮርስ ውርሽበር በሚገኘው አንድ መንግሥታዊ ማዕከል ከየት/ቤቱ የተወጣጡ መምህራን በመክተታቸው እና የሚሰጠውም ከፖለቲካ የተዛመደ ትምህርት እስከ ጥቅምት ወር 1991 ዓ.ም የሚቀጥል በመሆኑ፤ የመዲናችን ት/ቤቶ እስከተጠቃሹ ጊዜ ድረስ የመምህራን እና የርዕሰ-መምዕራን ችግር እንደሚገጥማቸው ታውቋል። ከዚህ በተጨማሪም በየቀበሌው የሚካሄደውም የምርጫ ፕሮግራም ለማስፈፀም የተመደቡ መምህራን በመኖራቸውም በዚህም በኩል እስከ መስከረም 24 ቀን 1991 ዓ.ም ድረስ በመምህራን መጓደል የተነሳ የተሟላ ትምህርት ለተማሪው መስጠት እንደሚያዳግት የዝግጅት ክፍሉ ባልደረባ ያነጋገራቸው የሁለት ት/ቤት ርዕሰ መምህራን ገልፀዋል።</p>

<p>በአሁኑ ሰዓት በየት/ቤቱ በመዘዋወር ለማረጋገጥ እንደተቻለው ከሆነ በአንድ ት/ቤት በአማካይ ከ6-8 የሚጠጉ መምህራን በተጠቀሰው ምክንያት ተጓድለዋል። የዞን 4 ትምህርት መምሪያ ኃላፊን ጨምሮ ርዕሳነ መምህራን የሙያ እና የቀለም መምህራን በመንግሥት በኩል የተሰጣቸውን መመሪያ በመቀበል በአሁኑ ወቅት የፖለቲካ ኮርሱን በመከታተል ላይ እንደሚገኙ ሲታወቅ፤ በዚህም የተነሳ በዳግማዊ ምኒልክ 1ኛ እና 2ኛ ደረጃ ት/ቤት በኮልፌ አጠቃላይ ደረጃ፣ በአዲስ ከተማና በቀለመወርቅ መለስተኛ ሁለተኛ ደረጃ ት/ቤት የርዕሰ መምህርና የመምህራን ችግር ወይም እጥረት በትምህርት ፕሮግራሙ ላይ ቀውስ ፈጥሯል።</p>

<p>ይህን ዜና ያጠናከረው ሪፖርተራችን በየት/ቤቶቹ በመዘዋወር ለመገንዘብ እንደቻለው ከሆነ በአንዳንድ የመማሪያ ክፍሎች ጫጫታና ሁካታ የበዛበት ምክንያት በክ/ጊዜው የተመደቡት መምህራን ከኮርስ ተመልሰው በመደበኛ ስራቸው ላይ ለመገኘት ባለመቻላቸው ነው። ተማሪዎች ለትምህርት ጓጉተው በሚገኙበት በዚህ ወቅት የመምህራኑ መጓደል በተማሪውም ሆነ በየት/ቤቶቹ የመማር ማስተማር ሂደት ላይ እክል ሊፈጥር መቻሉን ያረጋገጠው ሪፖርተር በአንድ ክፍል የሚፈጠረው ጫጫታ በሌላው ክፍል በሚማሩ ተማሪዎች ላይ ተጽዕኖ ማሳደሩንና በዚህም የተነሳ በርካታ ተማሪዎችና መምህራን ደስተኛ ሊሆኑ አለመቻላቸውን አረጋግጧል።</p>

<p>ይህ በእንዲህ እንዳለ ከአማራው ክልል መስተዳደር አካባቢ የመጡ ናቸው የሚባሉ መምህራን በከተማችን ስራ በመፈለግ ላይ እንደሚገኙ ለማወቅ ሲቻል፤ እነዚህ ቁጥራቸው ጥቂት ነው የማይባል መምህራን ቀደም ሲል በአማራው ክልል ት/ቤቶች ሲያስተምሩ እና በጥምርም የፖለቲካ ተግባር ሲያከናውኑ የነበሩ የኮር አባል መሆናቸው ተገልጿል። መምህራኑ ወደ አዲስ አበባ ሊመጡ የቻሉት አንድም በተፅዕኖ ሁለቱም በፍቃዳቸው መሆኑ ይገለጽ እንጂ ትክክለኛውን ምክንያት ለማረጋገጥ አልተቻለም። ሆኖም ግን የመምህራኑ ከስራ ተሰናብቶ መምጣትና እዚህ የመምህራን ችግር ተፈጥሮአል በሚባልበት ከተማ ያለስራ መገኘታቸው ግራ የሚያጋባ ሆኗል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው መስከረም 15 ቀን 1991</a></p>

</body>
</html>	
