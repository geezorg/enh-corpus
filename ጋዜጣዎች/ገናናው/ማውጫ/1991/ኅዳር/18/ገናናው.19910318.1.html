<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኬንያ ኢትዮጵያውያኑን መማረኳን ገለፀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኬንያ ኢትዮጵያውያኑን መማረኳን ገለፀች</h1>


<p>የኬንያ ወታደሮች በዋጅር ከተማ ውስጥ ከደረሰው አሰቃቂ የጅምላ ጭፍጨፋ በኋላ በወሰዱት የተቀናጀ የማጣራትና የአካባቢውን ሰላም የማስከበር ሂደት የተሰካላቸው መሆኑን በርካታ የኦነግ ወታደሮች ሳይሆኑ እንዳልቀሩ የተገመቱ ኦሮምኛ ተናጋሪ የሆኑ ታጣቂዎችን መማረካቸው ታወቀ።</p>

<p>የቢቢሲ ሬድዮ እሮብ ምሽት ባስተላለፈው ዘገባ ላይ ለመረዳት እንደተቻለው ከሆነ 142 ያህል ሰላማዊ ሰዎች በኦነግ ወታደሮች ያለ ርህራሄ ተጨፍጭፍው ከብቶቻቸውንና ንብረቶቻቸውን ከተዘረፉ በኋላ ሰላም ለማስከበር የተንቀሳቀሰው የኬንያ ወታደራዊ ኃይል ቅዳሜ ዕለት የበለጠ በለስ የቀናው መሆኑን ጠቅሷል።</p>

<p>መሀመድ ኦዶ የተሰኘው የቢቢሲ ዘጋቢ ከሰሜን ኬንያ ያስተላለፈውን የፋክስ ሪፖርት የጠቀሰው የቢቢሲ ዘገባ እንዳረጋገጠው ከሆነ የአካባቢው ህዝብ በወቅቱ በተከሰተው የጅምላ ጭፍጨፋ የተነሳ ያማረረው የኬንያን የደህንነት ጥበቃን ሲሆን በዚህ ብስጭቱ በመነሳሳት አካባቢውን ለመልቀቅ ጉዞ ጀምሮ ነበር።</P>

<p>ይሁንና የአገሪቱ ፕሬዝዳንት ዳንኤል አራፕ ሞይ በኢትዮጵይና በኬንያ የጋራ ውሳኔ መሰረት ድንበሮቹ በኬንያ ወታደራዊ ኃይል በተጠንቀቅ እንዲጠበቁ በሰጡት ጠንካራ ትዕዛዝ መሰረት የተንቀሳቀሰው የኬንያ ወታደራዊ ኃይል ጋሬሳ ተብሎ በሚጠራው የሁለቱ አገሮች የጋራ ድንበር ላይ ሲንቀሳቀሱ የያዛቸውን ኦሮምኛ ተናጋሪ ታጣቂዎችን በቁጥጥር ስር ማዋሉን የቢቢሲ ዜና ዘገባ ያረጋግጣል።</p>

<p>አምባሳደር ስቲቨን ኦሎሊንኮ ለቢቢሲው ዘጋቢ እንዳረጋገጡት ከሆኑ ኦሮምኛ ተናጋሪ የሆኑት ታጣቂዎች ጋሬሳ ተብሎ በሚጠራው አካባቢ በቁጥጥር ስር የዋሉት ለሌላ የዘረፋ ተግባር ሲዘምቱ እንደነበር በመጥቀስ ጋሬሳ ተብላ ከምትጠራው ከተማ ውጪ ጐራይ፣ ጉዳዳ፣ ቶዬሪና ለፔማ ተብለው በሚጠሩት አካባቢዎች ቁጥራቸው በርካታ የሆኑ ታጣቂዎች መማረካቸውን አብራርቷል።</p>

<p>እነዚህ ታጣቂዎች በተጠቀሱት ከተሞች አደጋ ለመጣል መሳሪያ ይዘው የተገኙ እንደመሆናቸው መጠን የሃጂርን ከተማ ህዝብ በጅምላ ጭፍጨፋ የፈጁ ለመሆናቸው እርግጠኞች ነን የሚሉት የአካባቢዎቹ አስተዳዳሪ የሆኑት አምባሳደር ስቲቨን ኦሎሊንኮ ቁጥራቸው የማይታወቅ ታጣቂዎች ወደ ሞያሌ ሰርገው የገቡ በመሆኑ የኬንያ ወታደራዊ ኃይል የሚከታተላቸው መሆኑን ገልፀዋል።</p>

<p>አምባሳደሩ በወታደሮቹ አሰሳ የተደሰቱ መሆኑን በማብራራት በቁጥጥር ስር የዋሉት ኦሮምኛ ተናጋሪ ታጣቂዎች የነፍስ ወከፍ መሳሪያዎችና ፈንጂዎችን እንዲሁም የእጅ ቦንቦችና ፀረ መኪና ላውንቸሮች የያዙ መሆናቸውን ለዜና ዘጋቢው ገልፀዋል።</p>

<p>መሀመድ ኢዶ የተሰኘው የቢቢሲ ዘጋቢ ከጋሬሳ ባስተላለፈው ሪፖርት ላይ በቁጥጥር ስር የዋሉትን የኦሮምኛ ተናጋሪ ታጣቂዎችን ቁጥር ባይገልጽም ሐሙስ ጠዋት የተላለፈው የአሜሪካ ሬዲዮ እንግሊዘኛ ዜና ዘጋቢ ሪቻርድ ኮቲ ከዋሽንግተን ባስተላለፈው ዘገባው ላይ የተያዙት ታጣቂዎች ቁጥር ከ350 እስከ 500 ይጠጋል ሲል አስታውቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ኅዳር 18 ቀን 1991</a></p>

</body>
</html>	
