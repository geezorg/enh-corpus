<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአክሱም ሃውልት ዋስትና ይሰጠኝ ሲል የጣልያን መንግሥት ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለአክሱም ሃውልት ዋስትና ይሰጠኝ ሲል የጣልያን መንግሥት ጠየቀ</h2>


<p>በጣሊያን ወራሪው ኃይል ከነበረበት ታሪካዊው ቦታ ተነቅሎ ወደሮም የተጓዘው ትልቁ የአክሱም ሃውልትን አስመልክቶ በአ/አ የጣሊያን አምባሳደር የሆኑት ሪቾቬሊ ከሳምንታዊ እንግሊዘኛ ጋዜጣ ሪፖርተር ጋር ባደረጉት ሰፋ ያለ ውይይት ላይ ለቀረበላቸው ጥያቄ የሐውልቱን የደህንነት ማስተማመኛ ከኢትዮጵያ ሕዝብ አልያም ከመንግሥት ማግኘት ይጠበቃል በማለት የሐውልቱ መመለስ ፖለቲካዊ ችግር ያለው መሆኑን ገለፁ።</p>

<p>አምባሳደሩ በአገራችን ለሚታተመው ለዚሁ ጋዜጣ በሰጡት ሰፋ ያለ ቃለ ምልልስ ላይ «ለአክሱም ሐውልት መመለስ ምን እያደረጋችሁ ነው?» ተብሎ ለቀረበላቸው ጥያቄ «በዚህና በዛ ያሉ የተለያዩ ሰዎች እንደሚያወሩት ወሬ ካልሆነ በስተቀር ወደ አገሩ መመለሱ አይቀሬ ነው» ካሉ በኋላ የሐውልቱን መመለስ የዘገየበትን ምክንያት አስቀምጠዋል።</p>

<p>«በእኔ አመለካከት የሐውልቱ መመለሻ ጊዜ የዘገየበት ሁለት ምክንያት አለ። አንደኛው የቴክኒክ ጉዳዮች ናቸው። ያለማሰለስ ብዙ የቴክኒክ ችግሮችን አጥንተናል። እና የቴክኒክ ባለሙያ ስላልሆንኩ ስለቴክኒካል ችግሮቹ እንዳትጠይቁኝ» ሲሉ ያስታወቁ አምባሳደር ማርቼሎ ሪቾቬሊ «ይሁንና ችግሮቹን ለማስወገድ በጣሊያን የሚገኙና ከኢትዮጵያ የተጓዙ ኤክስፐርቶች ጥረት እያደረጉ መሆኑን ለመመስከር እችላለሁ» ብለዋል። በማያያዝም «እነሱም ሐውልቱ የቱ ጋር ተሰብሮ በምን መጓጓዣ እንደሚመጣ እያጠኑ ናቸው» በማለት የመጓጓዣ ችግርም ሌላው የሃውልቱን መመለስ የዘገየበት ምክንያት መሆኑን አስረድተዋል።</p>

<p>«ሌላ የሐውልቱን መምጫ ትክክለኛ ጊዜ ያዘገየው ምክንያት አለ» ሲሉ ያስታወቁት አምባሳደር የሃውልቱ አለመመለስ ከፖለቲካ ችግር ጋር የሚያያዝ እንደሆነም ከጋዜጣው ጋር ባደረጉት ቃለ ምልልስ ላይ መስከረዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሕዳር 25 1991</a></p>

</body>
</html>
