<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላም ጥረቱ አልጨለመም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰላም ጥረቱ አልጨለመም</h1>


<p>በኢትዮ-ኤርትራ ግጭት የተነሳ የተፈጠረው ውዝግብ በሰላም እንዲፈታ በኡጋድጉ ውስጥ ባለፈው ሳምንት ማጠቃለያ ላይ የተደረገው የሰላም ጥረት አሁንም ያልጨለመ መሆኑን የግጭት አስወጋጅ ኮሚቴው አባላት ለተለያዩ የዓለም መገናኛ አውታሮች በሰጡት መግለጫ አረጋግጠዋል።</p>

<p>ድርድሩ ከተጠናቀቀ በኋላ ሰኞ ዕለት ምሽት የፍራንስ ዎርልድ ኢንተርናሽናል ፕሮግራም አዘጋጅ ከቡርኪናፋሶው ፕሬዝዳንትና ድርድሩን በፕሬዚዳንተነት ከመሩት ከብሌዝ ካምፓኦሬ ጋር ባደረገው ውይይት የሰላም ድርድር አሁንም ያልጨለመ መሆኑን ተናግረዋል።</p>

<p>የሬዲዮው ጋዜጠኛ ከሁለቱ መሪዎች ጋር ካደረጉት ውይይት በመነሳት የደረሣችሁበትን ሀሣብ የተቀበለው መሪ የየትኛው አገር መሪ ነው ብሎ ላቀረበላቸው ጥያቄ የኢትዮጵያው ጠ/ሚኒስትር መለስ ዜናዊ የሰላሙን ሀሳብ ሙሉ በሙሉ እንዲቀበሉ ያደረግነው ጥረት ተሳክቶልናል። አሁንም ከፍተኛ ችግር እያጋጠመን ያለው ከኤርትራውያን ወገን ብቻነው፣ እነሱን ለማሳመን አይደረግነው ጥረት ባይሳካልንም በታህሳስ ወር መጨረሻ ላይ በምናደርገው ውይይት ተለዋጭ ሃሳብ ይዘው ይቀርባሉ ብለን እናስባለን ብለዋል።</p>

<p>«የሰላሙ ሃሳብ ሙሉ በሙሉ ተሟጧል የሚል ዕምነት የለኝም» የሚሉት ፕሬዚዳንት ካምፓኦሬ የኢትዮጵያ መንግሥት የሰላሙን ተስፋ አሟጦ ወደ ጦርነት ከመሸጋገር እንዲቆጠብ አጥብቀን እንጠይቃለን በማለት ተናግረዋል።</p>

<p>በሰላሙ ድርድር ላይ የኢትዮጵያን የልዑካን ቡድን የሰላም መንፈስ ያደነቁት የቡርኪናፋሶው ፕሬዚዳንት ካምፓኦሬ ከታህሳስ ወር ድርድር አስቀድሞ ወደ አስመራ በመጓዝ ከኤርትራው ፕሬዚዳንት ከኢሳያስ አፈወርቂ የሚነጋገሩ መሆናቸውን አብራርተዋል።</p>

<p>ከእኚሁ ፕሬዚዳንት ቃለ ምልልስ በኋላ የጅቡቲው ፕሬዝዳንት ሃሰን ጉሌድ ኦፕቲዶን ከዚህ ሬዲዮ ጋር ባደረጉት ውይይት የሁለቱም አገር መሪዎች ከግትር አቋማቸው በመመለስ የህዝባቸውን ውድቀት ከማቃረብ መቆጠብ አለባቸው ሲሉ አስታውቀዋል።</p>

<p>ሃሰን ጉሌድ ኦፕቲዶን በሰጡት ጋዜጣዊ ውይይት ላይ የኤርትራ መንግሥት ሠራዊቱን ከወረረው አካባቢ በማራቅ ለሰላሙ ሃሳብ ተገዢ መሆን እንደሚገባው ተናግረዋል።</p>

<p>የዚምባቡዌው ፕሬዝዳንት ሮበርት ሙጋቤ ሰኞ ምሽት ከጀርመን ድምፅ የእንግሊዘኛ ፕሮግራም ጋር ባደረጉት በዚሁ ውይይት ላይ በሰጡት አስተያየት ማንኛውም አፍሪካዊ ለኢትዮጵያ ለየት ያለ ፍቅር ያለው ቢሆንም ድርድሩ በገለልተኛ መንፈስ ለማየት ሞክረናል ብለዋል።</p>

<p>«ማንኛውም አፍሪካዊ የአህጉራችንን መስራች የሆነውን የኢትዮጵያን ችግር ማየት አይወድም ቢሆንም በውይይቱ ላይ የሁለቱም መሪዎች እንደ አፍሪካዊነታቸው አነጋገረውን ተባዳዮዋ አገር ኢትዮጵያ መሆኗን አረጋግጠናል። በመጪው ታህሳስ ወር በሚደረገው ድርድር ላይ ከኤርትራውያን መሪዎች የተለየ ሃሳብ ይመጣል ብለን እንጠብቃለን» ሲሉ ሮበርት ሙጋቤ ተናግረዋል።</p>

<p>ኢሳያስ አፈወርቂ ከቢቢሲ ጋዜጠኛ ጋር ባደረጉት ውይይት ላይ ሶስቱም መሪዎች ኢትዮጵያን የሚደግፉ እና ኤርትራን ለመጨቆን የቆሙ በመሆናቸው ጉዳዩ በገለልተኞች ይታይ የሚል ሃሳብ የሚያቀርቡ መሆናቸውን አረጋግጠዋል።</p>

<p>ይህ በእንዲህ እንዳለ ኢትዮጵያ የአፍሪካ አንድነት ድርጅት የሰየመው የሸምጋዮች ልዩ ኮሚቴ ያቀረበውን የመፍትሔ ሃሳብ መቀበሏን የውጭ ጉዳይ ሚኒስትር ስዩም መስፍን በይፋ አስታወቁ።</p>

<p>አቶ ስዩም መስፍን ይህን ያስታወቁት ከትናንት በስቲያ በአዲስ አበባ ሂልተን ሆቴል ውስጥ ነዋሪነታቸው በአዲስ አበባ ከተማ ውስጥ ለሆነው ለተለያዩ አገር ዲፕሎማቶች በተዘጋጀው ሥነ-ሥርዓት ላይ መሆኑን ለማወቅ ተችሏል።</p>

<p>የውጭ ጉዳይ ሚኒስትሩ በሰጡት መግለጫ እንዳስታወቁት ከሆነ ኢትዮጵያ በኡጋድጉ ተሰብስቦ የነበረውን የአስታራቂዎች ሃሳብ በማያሻማ መልኩ መቀበሉንና ይህንኑ ግልፅ አቋም ጠ/ሚኒስትር መለስ ዜናዊ ለወቅቱ የአአድ ሊ/መንበር የቡርኪናፋሶ ፕሬዝዳንት ብሌዝ ካምፓኦሬ ለማስተላለፍ ውሳኔ ላይ መድረሱን አመልክተዋል።</p>

<p>የውጭ ጉዳይ ሚኒስትር ከማብራሪያቸው በኋላ ለአንዳንድ ጥያቄዎች መልስ መስጠታቸውን ተያይዞ የደረሰን ዜና ያመልክታል። በአሁኑ ወቅት የኢትዮጵያ መንግሥት ሙሉ ለሙሉ ለጦርነት ዝግጁ ነው ወይ? ለሚለው ጥያቄ ጉዳዩ በሰላም እንዲፈታ ኢትዮጵያ የዓለም አቀፉን ሕብረተሰብ እንደምትጠብቅ ሆኖም ግን ዝም ብላ ማለቂያ በሌለው ጥበቃ እንደማትታሰር ተናግረዋል።</p>

<p>በሌላ ዜና አሜሪካዊው ሸምጋይ አንቶኒ ሌክ ከአንድ ወር ቆይታ በኋላ ጥረታቸውን ለመቀጠል አዲስ አበባ ገብተው ከጠቅላይ ሚኒስትር መለስ ዜናዊ ጋር ከተወያዩ በኋላ በትናንትናው ዕለት ለተመሳሳይ ተግባር ወደ አስመራ ሄደዋል።</p>

<p>አንቶኒ ሌክ የሚያደርጉት የሰላም ማፈላለግ ጥረት የአፍሪካ አንድነት ድርጅት የሸምጋዮች ኮሚቴ ሙከራ ከከሸፈ በኋላ የሚደረግ አዲስ ጥረት መሆኑ ተዘግቧል። ሚስተር አንቶኒ ሌክ ባለፈው ወር ከሁለቱም አገር መሪዎች ጋር ያደረጉት ውይይት ፍሬ አልባ በመሆኑ ወደ አገራቸው መመለሳቸው አይዘነጋም።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ኅዳር 4 ቀን 1991</a></p>

</body>
</html>
