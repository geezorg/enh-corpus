<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊያው በአሜሪካን ፖሊሶች ተገደለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1>ኢትዮጵያዊያው በአሜሪካን ፖሊሶች ተገደለ</h1>


<p>በአሜሪካ ውስጥ ከሚገኙት ስቴቶች
መሀል አንዷ በሆነችው ቨርጂኒያ ውስጥ ይኖር
የነበረው የ24 ዓመቱ ወጣት ኢትዮጵያዊ ከፖሊሶች በተተኮሰ ጥይት
መገደሉን ዋሽንግተን ፖስት ጋዜጣ ዘገበ። የፖሊስ ቃል አቀባይ
ለጋዜጣው በሰጠው መግለጫ ላይ ወጣቱ ምራቸው ሉቃስ
የተገደለው የመኪና ፍጥነት መቆጣጠሪያ የሆነውን መሣሪያ ጥሶ
በማለፉ እንደሆነ ተገልጿል።</p>

<p>በአካባቢው የነበረው ፖሊስ ራዳሩ
ምራቸውን እንዲመለስ የሚያሳስብ ምልክት ቢሰጠውም ወደ
ውስጥ መግባቱና ፖሊሱ ወደኋላ እንዲመለስ
የከፈተውን የአደጋ መብራት በማለፍ ወደፊት በመግፋቱ ችግሩ መፈጠሩን
ታውቋል። በፖሊሱ ጥሪ መሠረት ሌላ አንድ ፖሊስ ተከታትለው
የምራቸውን መኪና ማባረር ይጀምራሉ።</p>

<p>የወጣቱ ኢትዮጵያዊ መኪና በቨርጂኒያ
እና በሜሪላንድ መሀል በሚገኘው የዋድሮው ዊልሰን ድልድይ ላይ
እንደደረሰ ሽጉጡን በማውጣት ተኩስ መክፈቱን
ፖሊሶች ይገልፃሉ። ከኋላ በመጣው የፖሊስ መኪና የፊት
መስታዎቱ ላይ ተኩስ ቢከፍትም ፖሊስ ሁኔታውን
ከቁጥጥር ውጪ እስከሚሆን ድረስ ተኩስ አለመክፈቱን
አብራርቷል።</p>

<p>መኪናው ብዙ ከተጓዘች በኋላ
በመጨረሻ በፕሪንስ ጆርጅ ካውንቲ አካባቢ ተጋጭታ እሣት
ትፈጥራለች ሁኔታውን አስመልክቶ ምርመራቸውን
የጀመሩ የፖሊስ አካላት እንደገለፁት ወጣቱ ኢትዮጵያዊ ሬሣው
ከመኪና ሲወጣ በጥይት የተመታ መሆኑ ቢረጋገጥም ስንት ቦታ ላይ
አንደተመታ ግን አልተገለፀም።</p>

<p>ፖሊስ በመኪናዋ ውስጥ 1.75 ፓውንድ
የሚመዝን ማሪዋና እና 1 ሺህ ዶላር እንዳገኘ ገልጾ ከዚህ
መኪና ኋላ 3 መኪኖች ይከተሉ የነበረ
መሆኑን ጠቁሟል። በተያያዘ ዜና መሰረት ከቨርጂኒያ
የሚመጡ የዜና ምንጮች እንደሚያረጋግጡት
ከሆነ የምራቸውን አሟሟት እስካሁን ድረስ
በፖሊስ ተመርምሮ ውጤቱ አላለቀም።</p>

<p>የፖሊስ ምንጮች እንደሚያብራሩት ከሆነ
ምራቸው ራሱን ገሏል የሚል ሌላ ጥናት እየቀረበ
ነው። አንድ የፖሊስ አዛዥ ምራቸው በቀኝ እጁ
ተኩሶ ራሱን መግደሉን ይገልፃሉ። የምራቸው
እህት የ27 ዓመቷ ዮዲት ለጋዜጠኞች በሰጠችው አስተያየት ላይ
ከሱ ጋር እንረዳዳ ነበር ይሁንና ምን
እንደሚልና ምን እንደሚያስብ አናውቅም ነበር
ብላለች።</p>

<p>ዮዲት ወንድሟ ራሱን እንደገደለ ተደርጐ
የቀረበውን ውጤት አታምንበትም። በኢትዮጵያ
የተወለደው ምራቸው በጣሊያን የኢትዮጵያ አምባሳደር
ከሆኑት አባቱ ጋር በጣሊያን የተማረ መሆኑ ታውቋል።
የዚሁ ወጣት አባት በአሁኑ ሰዓት በኒውዮርክ
ውስጥ በተመድ የርሃብ ቁጥጥር ፕሮጀክት ውስጥ በመሥራት ላይ ይገኛሉ።</p>

<p class="align-center">ከገናናው ነሐሴ 7 ቀን 1991</p>

</body>
</html>
