<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁሴን አይዲድና አሊ መሀዲ ከኢትዮጵያ ጋር ትሪፖሊ ላይ እንደራደር ሲሉ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ሁሴን አይዲድና አሊ መሀዲ ከኢትዮጵያ ጋር ትሪፖሊ ላይ እንደራደር ሲሉ ጠየቁ</h2>


<p class="align-left">የኢትዮ- ኤርትራ የድንበር ላይ
ውዝግብ ከተነሳ ጀምሮ በሱማሊያ ውስጥ የታየው ወታደራዊ ጥቃት
እየተባባሰ መጥቷል። የኢትዮጵያን መንግሥት የሚቃወሙ
የኦነግና የአልኢትሃድ ኃይሎች ወደ ሱማሊያ
ሰርገው በመግባት በምስራቁ የኢትዮጵያ ክፍል ጦርነት ለመክፈት
አቅደው የነበረ ቢሆንም የኢትዮጵያ መንግሥት በወሰደው
የቅድሚያ ጥቃት በርካታ አማፅያንን ደምስሷል።</p>

<p class="align-left">እነዚሁ አማፅያን
የሚረዱትና የሚደግፉት በኤርትራ መንግሥት መሆኑን ኢትዮጵያ
በተደጋጋሚ ጊዜ ገልፃለች። የኤርትራ ፕሬዝዳንታዊ ቃል አቀባይ
አቶ የማነ ገ/መስቀል በበኩላቸው በኢትዮጵያ በኩል
የቀረበውና ኤርትራ አማፅያኑን ትረዳለች ሲባል
የተነገረው በሙሉ የማይመስል እንቆቅልሽ ነው ሲሉ
ገልፀዋል።</p>

<p class="align-left">የኦነግ እና የአልኢትሃድ
አማፅያን ወደ ሱማሊያ ዘልቀው መግባታቸው የጐዳው
የሁሴን አይዲድ ጦር መሆኑን ዓለም አቀፍ
የመገናኛ ብዙሃን ይገልፃሉ። የአማፅያኑን ጥቃት
ከመጀመሪያው ለማክሸፍ የተንቀሳቀሰው የኢትዮጵያ ጦር አምስት
በሚጠጉ የሱማሊያ ከተሞች ውስጥ በሰነዘሩት ጥቃት ትልቅ ድል
አስመዝግበዋል። በኢትዮጵያ የሚረዱት የራህዋይን ሬዝስታንስ አርሚ
ተዋጊዎች በበኩላቸው ቦታውን ተቆጣጥረዋል።</p>

<p class="align-left">ቦርዶባ በተባለው ከተማ ሐሙስ እለት
ጠንካራ ውጊያ መደረጉን የቢቢሲ ሬድዮ ሲያስታውቁ
ስለጦርነቱ ውጤት አልተመዘገበም ነበር ይሁንና
የኤርትራ ሬድዮ የኢትዮጵያ ሰራዊት ቦርዶቦ የተባለችውን ከተማ ለቆ
መውጣቱን አስታውቋል። ዘገባው በገለልተኛ አካል
አልተረጋገጠም።</p>

<p class="align-left">በዚሁ ጦርነት የተጐዱት ሁሴን
አይዲድና አሊመሃዲ መሀመድ ከኢትዮጵያ ጋር ድርድር ለማድረግ
የሚፈልጉ መሆኑን ገልፀዋል። አንጃዎቹ በጋራ በሰጡት
መግለጫ ላይ ጨምረው እንዳብራሩት የኢትዮጵያ መንግሥት ድርድሩን
በአዲስ አበባ እናድርግ ብሎ ቢጠይቅም እኛ መወያየት
የምንፈልገው በሊቢያ ርዕሰ መዲና ትሪፖሊ ውስጥ ነው ብለዋል።</p>

<p class="align-left">የሬድዮ ፍራንስ በሞቃዲሾ የሚገኙ
ምንጮችን ጠቅሶ በሰጠው ዘገባ ላይ በ1997 በካይሮ ከተደረገው
ስምምነት በኋላ ለኢትዮጵያ ጠላት የሆኑት አይዲድና
አሊመሃዲ ከኢትዮጵያ ጋር ድርድር ለማድረግ የሚፈልጉ ቢሆንም
የኢትዮጵያ መንግሥት ድርድር ማድረግ የምፈልገው በአዲስ አበባ
ነው በማለቱ የተነሳ የሰላም ጥረቱ ለጊዜውም ቢሆን ሳይከሽፍ
እንዳልቀረ ገምቷል። በተያያዘ ዜና መሰረት ዓለም አቀፍ ህብረተሰብ
ሱማሊያ ከእርስ በእርስ ጦርነት ነፃ ወጥታ ማዕከላዊ መንግሥት
በማቋቋም አንድነቷን እንድትጠብቅ ዓለም አቀፉ ህብረተሰብ መተባበር
አለበት ሲሉ የተመድ ሊ/መንበር ኮፊ አናን
ማስታወቃቸውን ትላንት ማለዳ የተላለፈው የቢቢሲ ሬድዮ
ኔትወርክ አፍሪካ የዜና እወጃው ላይ
ገልጿል።</p>

<p class="align-center"><a href="/Gazettas/Genanaw/info/Genanaw.sera.html">ከገናናው ነሐሴ 14 ቀን 1991</a></p>


</body>
</html>
