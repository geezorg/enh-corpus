<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተፈናቃዩ ሕዝብ ወደ ግንባር እየተመለሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተፈናቃዩ ሕዝብ ወደ ግንባር እየተመለሰ ነው</h1>


<p>የኢትዮ ኤርትራ የድንበር ላይ ውዝግብ ከተነሳበት ጊዜ ጀምሮ ጦርነቱ በሚደረግባቸው አካባቢዎች ይኖሩ የነበሩ ኢትዮጵውያን በሙሉ ከአካባቢው በመልቀቅ ወደተለያዩ ቦታዎች መሰደዳቸው ይታወሳል። እነዚሁ ኢትዮጵያውያን አሁን ባሉበት አካባቢ የሚደርሣቸው የእሕል አቅርቦት አናሳ በመሆኑና በተለይም የያዙት እህል በመጠናቀቁ ወደቀድሞ ቦታቸው ለመመለስ መወሰናቸውንና ብዙዎቹም ወደግንባር አካባቢ መመለሣቸውን ዕሮብ ምሽት የተላለፈው የአሜሪካን ድምፅ ገልጿል።</p>

<p>እንደ ቪኦኤ ዘጋቢ ስኮት ስተን ዘገባ መሰረት ወደ ጦር ግንባር በመመለስ ላይ የሚገኙት ኢትዮጵያውያን ጦርነቱ ገና ባልተረጋጋባቸውና ባልተጠናቀቀባቸው ግንባሮች በመስፈር የዝናቡ ጊዜ ሳያከትም እርሻ ለማረስና መንግስት ወደግንባር አካባቢ እንዳይመለሱ የሚያደርገውን ጉትጐታ ሳይቀበሉት መቅረታችውን ተገልጿል።</p>

<p>«የጦርነቱ ማብቃትን መጠበቅ የሰለቻቸውና ክረምቱ ሳያልቅ ዘር ለመዝራት የሚፈልጉ ኢትዮጵያውያን ወደግንባሩ አካባቢ እየተመለሱ ናቸው። «ጦርነቱ አሁንም ስላለ የተፈናቃይቹ ወደቦታው መመለስ ወቅታዊ አይደለም ሲሉ የረድኤት ድርጅቶች ይገልፃሉ» የሚለው የስኮት ስተን ዘገባ በየግንባሩ አክባቢ በመሬት ውስጥ የተቀበሩ በሺህዎች የሚቆጠሩ ፈንጂዎች መኖራቸም የሕዝብ ወደቦታው መመለስ አግባብ አይደለም የሚል እምነት መኖሩን ያስረዳል።</p>

<p>እኚሁ ሰራተኛ «ብዙዎቹ ለመመለስ የሚሞክሩት ፈንጂዎች በተቀበሩባቸው አካባቢዎች በመሆኑ ችግር ይፈጠራል። አካባቢው ከፈንጂ እየፀዳ ቢሆን እንኳን ረዥም ጊዜ ቆይቶ ሊደርስ የሚችል ሰብል ለመዝራት አሁን ወᎅቱ አልፏል። እና ለትንሽ ጊዜም ቢሆን ምግብ ሊያስገኝ የሚችል አዝመራ ያዘጋጃሉ» በማለት ያስረዳሉ።</p>

<p>የኢትዮጵያ መንግሥት ግጭቱ በሰላም እስኪፈታ ድድረስ ከአካባቢ የተፈናቀለው ሕዝብ አሁን ባለበት አካባቢ እንዲቆይና ወደ ግንባሮች እንዳይመለስ በመምከርና በመጐትጐት ላይ ቢሆንም ሕዝቡ ግን ወደ ቦታው የሚያደርገውን መመለስ አለማቆሙ ተገልጿል።</p>

<p>የኢትዮጵያ መንግስት አፈጉባዔ የሆኑት አቶ ዳዊት ዮሐንስ ለቪኦኤው ጋዜጤኛ በሰጡት ቃለ ምልልስ ላይ እንዳረጋገጡት ሕዝቡ ወደ ቦታው የመመለስ ፍላጐቱ ከፍተኛ መሆኑን ጠቅሰው የኢትዮጵያ ወታደሮች ባድመን መልሰው ከተቆጣጠሩ በኋላ ወደቦታው ለመመለስ የቀረበው ጥያቄ ቀላል አለመሆኑን አብራርተዋል።</p>

<p>«እርግጥ በሕዝቡ በኩል ዘላቂ የሆኑ ትዕግስት እንፈልጋለን። ነገር ግን እስከመቼ ድረስ ነው የምቆየው?» የትምህርት ማስፋፊያ አውታሮች እንዳሉ ወድመዋል። የጤናውም እንዲሁ። ጠቅላላው የገጠሩ ስርዓት ተዛብቷል። ነፃ በሆነው የባድመ አካባቢ እንኳን የተቀበሩ ፈንጂዎችን የማውጣቱ ስራ ከፍተኛ ችግር ፈጥሯል። ኤርትራውያን ሰው አጥቂ ፈንጂዎችን በፈለጉበት አካባቢ ሲቀብሩ ምንም ዓይነት ሞራላዊ ግዴታ የነበራቸው አይመስሉም ሲሉ አቶ ዳዊት ለጋዜጠኛው ገልፀዋል።</p>

<p>እስከመጪው አዲሱ ዓመት ሕዳር ወር ድረስ ለሚሰራበት እርዳታ ወጪው የተሸፈነው ገሚሱ ያህል ብቻ መሆኑ ታውቋል። ሚስስ ሮሲን ይህንን አስመልክቶ «እስካሁንድረስ እርዳታው መቀጠሉ ተገቢ ነው። አሁን ትክክል ስላልሆነ በቃ ይቁም ማለት አንችልም። በውጊያው ከትግራይይ ክልል የሚበዙ ወደ 270 ሺህ ኢትዮጵያውያን ከቦታቸው ተፈናቅለዋል» ብለዋል።</p>

<p>አፈጉባዔ ዳዊት ዮሐንስ በበኩላቸው «ትግራይ ውስጥ ከድንበሩ አካባቢ ከቤት ንብረታቸው የተፈናቀሉ ሰዎችን የሚንከባከቡ ብዙ ቤተሰቦች አሉ። ያ ቤተሰብ ሊያደርግ የሚችለው ደግሞ ውስንነው። እርግጥ ዋናው ጥረት በተቻለ ፍጥነት ሰላም ማምጣት፣ የኤርትራ መንግሥትም ከያዛቸው ቦታዎች ያለምንም ቅድመ ግዴታ ለቆ የተፈናቀሉትን መልሶ በማስፈር የዕለት ተዕለት ህይወታቸውን እንዲኖሩ ማድረግ ነው። በመንግስቶቻችን መካከል የፖለቲካ ልዩነቶች ካሉ በሰላማዊ መንገድ ይፈታሉ» ሲሉ ተናግረዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ነሐሴ 21 ቀን 1991</a></p>

</body>
</html>	
