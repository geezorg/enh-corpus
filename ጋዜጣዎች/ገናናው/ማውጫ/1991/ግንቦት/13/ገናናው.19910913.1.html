<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕ/ር አሥራት ወልደየስ የቀብር ሥርዓት ረቡዕ ይፈፀማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፕ/ር አሥራት ወልደየስ የቀብር ሥርዓት ረቡዕ ይፈፀማል</h1>


<p>የመላው ዐማራ ሕዝብ ድርጅት /መዐሕድ/ መስራችና ፕሬዝዳንት በነበሩት በፕ/ር አስራት ወ/የስ ከዚህ ዓለም በሞት መለየት የመላው ዐማራ ሕዝብ ድርጅት የማዕከላዊ አመራር ም/ቤትና የመዐሕድ ሴቶች ካውንስል ድርጅታዊ መግለጫ አወጡ።</p>

<p>መዐሕድ ባወጣው መግለጫ ለዓመታት በእስር ቤት የተሰቃዩ ፕ/ር አስራት ወ/የስ በእስራትና በእንግልት ለበርካታ ደዌዎች መዳረጋቸውንና ሕመማቸው ከቀን ወደቀን እየፀናባቸው በመሔዱና በቂ ሕክምና ባለማግኘታቸው ለሕይወታቸው ማለፍ ምክንያት መሆኑን ገልጧል።</p>

<p>የመዐሕድ ሴቶች ካውንስል በበኩሉ «የዘመናችን ታላቁ አርበኛና የነፃነት ተሟጋች ክቡር ፕሮፌሰር አስራት ወልደየስ ለውድ አገራቸውና ለመላው የኢትዮጵያ ሕዝብ ሲሉ በቁም የከፈሉት መስዋዕትነት አልበቃ ብሎ እነሆ ከዚህ ዓለም በሞት ተለዩ። ይህ ክስተት ለኛ ለሴቶች እጅግ መሪር ሐዘን ያስከተለና በቀላሉ የማንቀበለው ጉዳይ ሆኗል» ሲል መግለጫ አውጥቷል።</p>

<p>በሌላ በኩል የመዐሕድ ጽ/ቤት ግንቦት 11 ቀን 1991 ዓ.ም ስለ ፕሮፌሰር አስራት ወ/የስ አስክሬን የጉዞ ሥነ ሥርዓት ለጋዜጠኞች መግለጫ ሰጥቷል። የመዐሕድ ተ/ም/ፕሬዝዳንት ቀኝ አዝማች ነቅዐጥበብ በቀለ በሰጡት መግለጫ የፕ/ር አስራት ወ/የስ አስክሬን በአሁኑ ወቅት ፊላዴልፊያ እንደሚገኝ ተመልክቷል።</p>

<p>አስክሬናቸው በዛሬው ዕለት ግንቦት 13 ቀን 1991 ዓ.ም ከፊላዴልፊያ ተጉዞ ዋሽንግተን እንደሚገባና ፀሎተ ፍትሐት ሲደረግ ሰንብቶ ሰኞ ግንቦት 16 ቀን 1991 ዓ.ም በኢትዮጵያ አየር መንገድ ይሳፈራል።</p>

<p>ግንቦት 17 ቀን ከቀኑ 4:30-5:00 ሰዓት አዲስ አበባ እንደሚደርስና በክብር ታጅቦ ወደ መኖሪያ ቤታቸው ተጉዞ የለቅሶ ስነስርዓት ይደረጋል። ሌሊቱን ፀሎተ ፍትሐት ሲደረግ አድሮ ረቡዕ ግንቦት 18 ቀን 1991 ዓ.ም በ8:00 ሰዓት ከመኖሪያ ቤታቸው ተነስቶ ለጥቂት ደቂቃዎች ከሞቱለት ድርጅት ጽ/ቤት ግቢ በማረፍ የትግል አጋሮቻቸውንና መ/ቤታቸውን ተሰናብቶ አስክሬኑ ወደ ቅድስት ስላሴ ካቴድራል በክብር ታጅቦ እንደሚጓዝም ታውቋል። በካቴድራሉ አስፈላጊው ስነስርዓት ከተካሄደ በኋላ በባለወልድ ቤተክርስቲያን የሚፈጸም መሆኑንም በጋዜጣዊ መግለጫ ተመልክቶ ተለዋጭ ነገር ካለ ድርጅቱ እየተከታተለ እንደሚገልፅ አስታውቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ግንቦት 13 ቀን 1991</a></p>

</body>
</html>	
