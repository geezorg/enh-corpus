<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአይዲድ ጋር የተሰለፉ የኦነግ ወታደሮች በራህዋይን ታጣቂዎች ተደመሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአይዲድ ጋር የተሰለፉ የኦነግ ወታደሮች በራህዋይን ታጣቂዎች ተደመሰሱ</h1>


<p>ከሁለት ሳምንታት አስቀድሞ ባይድዋ ተብላ የምትጠራውን የሶማሊያ ከተማ የሁሴን አይዲድ ወታደሮች መቆጣጠራቸውን ቢቢሲ ራዲዮ መዘግቡ የሚታወስ ነው። በዚህ ሳምንት የሚደርሱን ዜናዎች እንደሚያረጋግጡት ከሆነ ይህንን አካባቢ መልሶ ለመቆጣጠር የሚደረገው እልህ አስጨራሽ ጦርነት ቀጥሎ መዋሉ ታውቋል።</p>

<p>ባይደዋ በተባለችው ከተማ የሁሴን አይዲድ ጦር ለመደምሰስ በተደረገው ውጊያ ላይ 22 የአይዲድ ወታደሮች መገደላቸውን የገለፀው ዜና ጦርነቱ የተደረገው በሁሴን አይዲድ ታማኝ ወታደሮችና በራህዋይን ሬዚስታንስ አርሚ ታጣቂዎች ሲሆን ዓላማው ከካናዳው አሳትመው ያመጡትንና በባይድዋ ያከማቹቱን በቢሊዮን የሚቆጠር የሶማልያ ሽልንግ ከስርጭት በፊት ለመውረስ እንደሆነ ተገምቷል።</p>

<p>በባይድዋ በተደረገው ጦርነት ከሞቱት 22 የሁሴን አይዲድ ወታደሮች መሐል አራቱ የአንጃው ምሪ የቅርብ አጃቢዎች ነበሩ። ረቡዕ ዕለት የተላለፈው የቢቢሲ ሬድዮ የሞቃዲሾ ዘጋቢውን የሐሰን በሪሳን የፋክስ መልዕክት በመጥቀስ እንዳሰራጨውው ከሆነ ማክሰኞ ከተደረገው ጦርነት በተጨማሪም ረቡዕ ዕለት ማረፋፈጃው ላይ በሁሴን አይዲዳ በራሕዋይን ሬዚስታንስ አርሚ መሐል የተደረገው ጦርነት ቀጥሎ መዋሉን አብራርቷል። ከሁሴን አይዲድ ጋር በተደረገው በዚሁ ጦርነት የራህይዋይን ታጣቂዎች በሰነዘሩት ከፍተኛ ወታደራዊ ጥቃት ከገደሏቸው 35 የአይዲድ ወታደሮች ባሻገር በባይዳዋ ጦርነት ላይ ከአይዲድ ወታደሮች ጋር በመሆን ሲዋጉ የነበሩ የኦነግ ወታደሮች የሚገኙበት መሆኑን ሁሴን በሪሳ ከባይድዋ ሸሽተው የተሰደዱ ሰላማዊ ሰዎች የዓይን ምስክርነት በመጥቀስ ከሞቃዲሾ በላከው የፋክስ መልዕክት ላይ አብራርቷል።</p>

<p>በምስራቁ የኢትዮጵያ ክልል ጦርነት ለማቀጣጠል በመሞከር ላይ ያለው የሻዕቢያ መንግስት እስካፍንጫው በማስታጠቅ በሶማልያ በኩል መርካ በተባለው የወደብ ከተማ በኩል ከገቡት የኦነግ ወታደሮች መሐል የተወሰኑት በባይድዋ ከተማ አካባቢ እንደሚገኙ ያብራራው የቢቢሲ ሬድዮ ከተማዋን ሙሉ ለሙሉ ለመቆጣጠር የመጣውን የራሕዋይን ሬዝስታንስ አርሚ ታጣቂዎችን ለመመከት በተደረገው ጥረት የሁሴን አይዲድ ወታደሮችን በመርዳት ተሰልፈው የነበረ ቢሆንም የደረሰባቸውን ወታደራዊ ጥቃት ለመቋቋም ባለመቻላቸው ብዙዎች መሞታቸውን ሐሰን በሪሳ የዓይን ምስክሮችን በመጥቀስ በላከው ዘገባ ላይ ያብራራል።</p>

<p>በኢትዮጵያ መግንስትና ወታደሮች ሙሉ ድጋፍና እርዳታ እንደሚደረግላቸው አይዲድና ደጋፊዎቻቸው የሚወነጅሏቸው የራሕይዋን ሬዝስታንስ አርሚ ታጣቂዎች በአሁኑ ሰዓት ባይድዋን ሙሉ ለሙሉ ለመቆጣጠር ከሚያደርጉት ከፍተኛ ጦርነት ባሻገር የያዙትን ወሳኝ ቦታዎችን ላለማጣት ጦራቸውን እያጠናከሩ መሆኑን ዘጋቢው ገልጿል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ግንቦት 20 ቀን 1991</a></p>

</body>
</html>	
