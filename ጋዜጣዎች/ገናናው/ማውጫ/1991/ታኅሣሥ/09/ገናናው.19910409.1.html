<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ፊቷን ካላዞረችብን እኛ በሷ ላይ ፊታችንን አናዞርም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ ፊቷን ካላዞረችብን እኛ በሷ ላይ ፊታችንን አናዞርም»</h1>

<p class="align-center">ሃሰን ጉሌድ ኦፕቲዶን</p>


<p>የኢትዮ ጅቡቲን የጠበቀ ግንኙነት አስመልክተው የጅቡቲው ፕሬዝዳንት ሃሰን ጉሌድ ኦፕቲዶን ለፈረንሳይ የመገናኛ ብዙሃን መግለጫ መስጠታቸውን ካናል ፍራንስ ኢንተርናሽናል ማክሰኞ ምሽት ባስተላለፈው የእንግሊዘኛ ፕሮግራም የዜና ዘገባው ላይ አረጋግጧል።</p>

<p>«የኢትዮ- ጅቡቲ ግንኙነት ጂኦግራፊያዊና ታሪካዊ ጥምረት ያለው በመሆኑ ለኢትዮጵያ የምንሰጠው አገልግሎት አቅማችን በፈቀደው መልኩ ያልተቆጠበ ነው» በማለት የገለፁት የጅቡቲው ፕሬዝዳንት ማንም ኃይል ከኢትዮጵያ ጋር ያላቸውን ግንኙነት ሊገድበው እንደማይችል አብራርተዋል።</p>

<p>«ከኤርትራ ጋር ያለን አለመግባባት የመነጨው ለምን ለኢትዮጵያ የወደብ አገልግሎት ትሰጣላችሁ? ከሚል ሃሳብ በመነሳት ብቻ ነው። የኤርትራ ውጪ ጉዳይ ሚኒስትር በተደጋጋሚ እየመጡ ይህንን አገልግሎት እንድናቋርጥ ይመክሩን ነበር። ታሪክን ካየን የጅቡቲ ወደብ እንዲቆረቀር የተደረገው ለመሃል ኢትዮጵያ ኢኮኖሚያዊ ድጋፍ ሲባል በመሆኑ አሁንም ኢትዮጵያ ፊቷን ካላዞረች በስተቀር በራችን ክፍት ነው» ሲሉ የገለፁት ፕሬዝዳንት ሃሰን ጉሌድ ኦፕቲዶን ኢትዮጵያ በጅቡቲ ወደብ መሣሪያ ታስገባለች ይባላል የሚል ጥያቄ ቀርቦላቸው ነበር።</p>

<p>«የኢትዮጵያ መንግሥት ይህንን ይፈፀማል ብዬ አላስብም። ይሁንና በወደብ አጠቃቀም ባለመኖሩና ለሚያስገቡት የጠቀማቸውን ሁሉ ጭነው ማስገባት ይችላሉ። በወደቡ አጠቃቀሙ ሰነድ የተገደበ መብት የላቸውም። ኤርትራ የአሰብ ወደብን ለኢትዮጵያ ባከራየችበት ወቅት ይሄ ገባ ይሄ ወጣ እንዳላለችው ሁሉ እኛም የዚህ መብት የለንም» ሲሉ ለጥያቄ መልስ ሰጥተዋል።</p>

<p>ፕሬዝዳንቱ ሃሰን ጉሌድ ኦፕቲዶን ከአ.አ.ፍፒ ጋዜጠኛ ጋር ያደረጉትን ጥያቄ በአጭሩ ያቀረበው ካናል ፍራንስ ኢንተርናሽናል ፕሬዝዳንቱ «የኤርትራ ሠራዊት ጅቡቲን ለማጥቃት መሰናዶ እያደረገ መሆኑን ደርሰንበታል» ሲሉ መግለፃቸውን ጨምሮ አብራርቷል።</p>

<p>በሌላ ዜና የጅቡቲ መከላከያ ኃይልን ለማጠናከርና ወታደሩን በሰለጠነ ወታደራዊ አደረጃጀት ለማዋቀር ፈረንሳይ የምታደርገውን ጥረት ቀጥላለች። የጅቡቲን ድንበር በመጠበቅ ላይ የሚገኙትን የወታደሮቹን ብቃት የበለጠ ከፍ ለማድረግ ፈረንሳይ ወታደራዊ አሰልጣኞችንና አማካሪዎችን ወደ ጅቡቲ መላኳ ታውቋል ይኼው የፈረንሳይ ወታደራዊ ልዑክ ጅቡቲ የገባው ዕሮብ ማለዳ ላይ ሲሆን በውስጡም ሁለት መቶ አምስት የወታደራዊ ትምህርት አሰልጣኞች ያሉበት መሆኑ ታውቋል። ከነዚህ መሃል የባህር ኃይል ፣ የምድር ጦር፣ የአየር ኃይልና የከባድ መሣሪያ ተኳሽ መምህራኖች ወደ ጅቡቲ መግባታቸውን የገለፀው ይኼው የዜና ምንጭ ፈረንሳይ በምሥራቅ አፍሪካ ያላትን የመጨረሻ ወታደራዊ ካምፕ ላለማጣት የምታደርገውን ትብብር የምታጠናክር መሆኑን ጠቁሟል። የጅቡቲ መንግሥት ከዚሁ በተጨማሪ ከፈረንሳይ መንግሥት 21 ብረት ለበስ ተሽከርካሪዎች 7 የአየር መቃወሚያዎች እጅግ በርካታ የቢኤም እና የመድፍ ጥይቶችን በስጦታ ያገኘ ከመሆኑም ባሻገር የባህር ኃይሉን ለማጠናከር ተጨማሪ ወታደራዊ መርከቦች በልገሳ የሚሰጡት መሆኑን አስታውቋል። </p>

<p>የኤርትራ መንግሥት በቅርቡ ባተመው ካርታ ላይ በጅቡቲና በኤርትራ ጫፍ ላይ የሚገኘውን ራስ ዱሜራ ተብሎ በሚጠራው አካባቢ የሚገኘውን የጅቡቲን ድንበር በራሱ ካርታ ውስጥ አስገብቶ ካተመ በኋላ ጅቡቲ የኤርትራ መንግስት ወረራ ሊከፍትብኝ ነው በሚል ሁኔታ ወታደራዊ ኃይሏን እያጠናከረች መምጣቷ ታውቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ታህሣስ 9 ቀን 1991</a></p>

</body>
</html>	
