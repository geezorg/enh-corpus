<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦነጉ ሹም በህገ-መንግስቱ መደራደር እንፈልጋለን አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦነጉ ሹም በህገ-መንግስቱ መደራደር እንፈልጋለን አሉ</h1>


<p>የኦነግ ዋና ፀሐፊ የሆኑት አብዩ ገለታ ለሁለተኛ ጊዜ ከቮይስ ኦፍ አሜሪካ ጋር ዕሮብ ምሽት ባደረጉት ቃለ ምልልስ ላይ «ኢትዮጵያ እየተመራችበት ያለችበት ሕገ መንግሥት የኦሮሞ ሕዝብን የሚመለከት አይደለም ወያኔ ለራሱ አስተዳደር ሲል የቀረፀው እንጂ። በሕገመንግሥቱ ረቂቅ ላይ የኦሮሞን ሕዝብ የወከለ ሰው አልነበረም» ሲሉ ገለፁ።</p>

<p>«በአሁኑ ሰዓት ክልሎችና ብሔሮች በራሳቸው ቋንቋ እንዲማሩና ራሳቸውን እንዲያስተዳድሩ ተደርገዋል። እናንተ ከዚህ በላይ ምን ትፈልጋላችሁ? ያልተሟላው የኦነግ መብት ምንድነው?» በማለት የራዲዮው ጋዜጠኛ ላቀረበው ጥያቄ «የኦሮሞ ሕዝብ ክብረ ሕሊናው ተገፏል። በእኩልነት አይታይም። ያለፉት መንግሥታት የኦሮሞን ሕዝብ በራሱ ቋንቋ እንዲማር የተደረገው በቸርነት ሣይሆን በራሱ ትግል ነው ያገኘው። ይኼንን ጠይቆ ማግኘቱ አይበቃም። ብዙ የሚቀሩን ነገሮች አሉ» ሲሉ ምን ቀራችሁ የሚለውን ጥያቄ አደበስብሰው አልፈውታል።</p>

<p>ከጋዜጠኛው ጋር መጠነኛ አለመግባባት በታየበት በዚሁ ውይይት ላይ ጋዜጠኛው የጥያቄውን ፈር ለማስያዝ በሚሞክርበት ወቅት ዋና ፀሐፊው መጨረስ አለበት እያሉ ረጅም መልሳቸውን በመቀጠል አልፎ አልፎ ለጥያቄው ቀጥተኛ መልስ ለመስጠት አልቻሉም። «ሕገ መንግሥቱ ሲፀድቅ የኦሮሞ ሕዝብ ተገኝቶበት ሳይሆን አንድ ኃይል በሕዝቡ ቀይ ጦር አስፍሮ ይህንን ካልተቀበል ትገደዳለህ ተብሎ ተገዶ የተቀበለውና የፖለቲካው ኃይል በጨበጠው በሕዝባዊ ሃርነት ወያኔ የተሰራ ሕገ መንግሥት ነው» በማለት የገለፁት አቶ አብዩ ገለታ ሕገ መንግሥቱ ሲፀድቅ የኦሮሞ ሕዝብ አልነበረም ካሉ በኋላ ትንሽ ቆይተው «ከኦሮሞው ክፍል ከአማራው ክፍል አሰባስቦ በመያዝ በሚመቸው መልክ ሕገ መንግሥቱን የቀረፀው ወያኔ» ሲሉ መጀመሪያ የሰጡትን አስተያየት አፍርሰውታል።</p>

<p>«ለኦሮሞ ሕዝብ ይኼ መቼ አነሰው በሚለው የርቀት አስተሳሰብ ሳይሆን እንደብሔርነቱ በሚጠይቀው የቋንቋ የአስተዳደርና ሌሎች የተለወጡ የአስተዳድር ጥያቄዎች ካሉ የኦሮሞ ጥያቄ ከሌሎች የኢትዮጵያ ብሔረሰቦች ጥያቄ ልዩ የሚያደርገው ምንድነው?» የሚለውን የጋዜጠኛውን ጥያቄ «የኦሮሞ ጥያቄ ከሌላው ጋር ለማነፃፀር ከዚህ ይበልጣል ያንሳል ለማለት አልፈልግም። ጥያቄያችን የራስን ዕድል በራስ መወሰን ነው ብለው ምን ዓይነት የፖለቲካ ስርዓት እንደሚፈልግና ከሌሎች ጋር መኖር እንደሚፈልግ ራሱ በራሱ የመወሰን መብት አልተከበረለትም» ሲሉ ገልፀዋል።</p>

<p>«ከዚህ በፊት የነበሩት የኦሮሞን ሕዝብ እንደ ሕዝብነት ካለማወቅና የኦሮሞ ሕዝብ የሚባል የሚታወቅ ነገር የለም። ምን ለየን? አንድ አይደለንም? ተዋልደን የለ? ተጋብተን የለ? ለምንድነው የኢትዮጵያን ሕዝብ ለመከፋፈል የምትፈልጉት? የሚባልና የሚቀለድ ነገር አለ» ሲሉ ተራ ነገር መናገር ሲጀምሩ ጋዜጠኛው «ግን የቀልድ ሳይሆን የምር ሊሆን አይችልም?» ሲል የጠየቃቸውን «የዚህ ዓይነቱ ፌዝ በጣም ኋላ ቀርና ጊዜው የመሸበት አመለካከት ነው። የኦሮሞ ሕዝብ ራሱን የቻለ ቋንቋ ራሱን የቻለ ባሕልና የቦታ አቀማመጥ አለው» በማለት አሁንም ጠንካራ ያልሆነ የፖለቲካ መልስ በመስጠት አድበስብሰውት አልፈዋል።</p>

<p>«መንግሥቱን የሚመሩ ክፍሎች ይኼ ይበቃችኋል ብለውን ሳይሆን ሕዝባችን የራስን እድል በራሱ የመወሰን እድል አለው። ስለዚህ በሕገ መንግሥቱ ላይ ለመደራደርና ለመወያየት እንፈልጋለን» ሲሉ የተሳከረውን የሬዲዮ ውይይታቸውን አጠቃለዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ታሕሳስ 16 ቀን 1991</a></p>

</body>
</html>	
