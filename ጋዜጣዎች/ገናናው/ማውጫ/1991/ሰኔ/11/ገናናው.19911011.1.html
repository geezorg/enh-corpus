<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ከባድ መሣሪያ ምድብተኞች የጅቡቲን ድንበር በመድፍ ደበደቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሻዕቢያ ከባድ መሣሪያ ምድብተኞች የጅቡቲን ድንበር በመድፍ ደበደቡ</h2>


<p>ባለፈው ሳምንት አጋማሽ ላይ የሻዕቢያ ወታደሮች በቡሬ ግንባር በኩል ወታደራዊ ጥቃት ሰንዝረው የነበረ ቢሆንም ያደረሱት ወታደራዊ የበላይነት አልነበረም። በዚህ ግንባር ላይ የተደረገውን ጦርነት የዘገበው የአዣንስ ፍራንስ ፕሬስ እንደጠቆመው ከሆነ ጦርነቱ የተካሄደው በረሃማ እና ሜዳማ በሆነ አካባቢ ነበር።</p>

<p>ከዚሁ የጂኦግራፊያዊ አቀማመጥ በመነሳት የሁለቱም አገር ወታደሮች ያደረጉት የእግረኛ ውጊያ ብዙም ቀናት የፈጀ ካለመሆኑ ባሻገር በቅርብ ርቀት የተደረገ ነው። ይሁንና የከባድ መሳሪያ ምድብተኞች በበኩላቸው በመድፍና በርቀት መምቻ መሳሪያዎች በመታገዝ ያደረጉት የመሳሪያ ልውውጥ ለብዙ ሰዓታት የፈጀ ከመሆኑም ባሻገር ጠንካራ ነበር ይላል የዜናው ምንጭ።</p>

<p>አዣንስ ፍራንስ ፕሬስን የጠቀሰው ዘገባ ላይ እንዳረጋገጠው ከሆነ በቡሬ ግንባር የተደረገው ውጊያ ለሁለቱም ኃይሎች ወታደራዊ ጥቅምን ያላስገኘ ቢሆንም ለኤርትራውያኑ የወታደራዊ ዕይታ መሳቢያነት ጠቅሟል። ኤርትራውያኑ በቡሬ ግንባር የተደረገውን ጦርነት የጀመሩት በመረብ ሰቲት ግንባር የተደረገውን ጦርነት እይታ በመሳብ አጥጋቢ ውጤት ለማምጣት የነበረ መሆኑን ዜናው ጨምሮ ገልጿል።</p>

<p>በቡሬ ግንባር የተደረገው ጦርነት ካከተመ ከሰዓታት በኋላ ኤርትራ የከባድ መሳሪያ ምድብተኞቿን ወደ ጅቡቲ ድንበር በማዞር የጅቡቲን ሜዳማ የድንበር አካባቢዎች በመድፍ ደብድበዋል። የጅቡቲን ባለሥልጣናት የጠቀሰው አዣንስ ፍራስን ባቀረበው ዘገባው ላይ የኤርትራ ወታደሮች የጅቡቲን መሬት ለሁለት ቀናት ያህል በመድፍ ደብድበዋል።</p>

<p>ኤርትራውያኑ ይህንን የመድፍ ድብደባ ለመጀመር ያስፈለጋቸው ትልቁ ምክንያት የኢትዮጵያ ጦር በጅቡቲ ድንበር በኩል በመዞር ወታደራዊ ጥቃት ይሰነዝራሉ ከሚል ፍራቻ ሳይሆን እንዳልቀረ የገመተው የዜናው ምንጭ የጅቡቲው ፕሬዝዳንት ኢስማዔል ዑመር ጌሊ ኤርትራ በጅቡቲ ላይ የጠብ አጫሪነትን ተግባራት እየፈፀመች በመሆኗ የተመድ የፀጥታ ም/ቤት የዚህን ጠብ አጫሪነት በአስቸኳይ እንዲያስቆም ጥሪ ማቅረባቸውን ጨምሮ ገልጿል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሰኔ 11 ቀን 1991</a></p>

</body>
</html>	
