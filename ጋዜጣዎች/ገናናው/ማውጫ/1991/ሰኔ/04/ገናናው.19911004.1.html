<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሆስኒ ሙባረክ የግድያ ሙከራ መዝገብ መዘጋቱን አሚር ሙሣ አረጋገጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሆስኒ ሙባረክ የግድያ ሙከራ መዝገብ መዘጋቱን አሚር ሙሣ አረጋገጡ</h1>


<p>ልክ በኢትዮጵያውያን የቀን አቆጣጠር በወቅቱ ተደርጎ በነበረው የአፍሪካ አንድነት ድርጅት ስብሰባ ላይ ለመገኘት አዲስ አበባ በተገኙበት የግብፁ ፕሬዝዳንት ሆስኒ ሙባረክ ላይ በሰኔ 19 ቀን 1987 የግድያ ሙከራ የተደረገባቸው መሆኑ ይታወሳል። ከዚሁ ግድያ ሙከራ በኋላ ኢትዮጵያና ኤርትራ በጋራ በመሆን የሆስኒ ሙባረክን ግድያ በማቀነባበሩ ወንጀል ውስጥ ሱዳን ታላቁን ድርሻ የተጫወተች መሆኑን በመጥቀስ ዓለም አቀፍ ክስ ሲያሰሙ ቆይተዋል።</p>

<p>ኢትዮጵያ በበኩሏ ሱዳን አሸባሪዎቿን ወደ ኢትዮጵያ በማስገባት የክልሌን ሉዓላዊነት ደፍራለች በሚል መነሻ ኤምባሲዋን በመዝጋት በአንፃሩ የሱዳን ኤምባሲ አዲስ አበባን ለቆ እንዲወጣና በሁለቱም አገሮች መሐል የአየር ግንኙነት እንዳይኖር አድርጋ ቆይታለች። ኢትዮጵያ በግብፁ ፕ/ት በሆስኒ ሙባረክ የተደረገውን የግድያ ሙከራ ለማጣራት ባደረገችው ክትትል ሱዳን ለወንጀሉ ተጠያቂ መሆኗን ጠንካራ አቋም ይዛ ቆይታለች።</p>

<p>ግብፅ በበኩሏ የፕሬዝዳንቷን የግድያ ሙከራ ወደጎን በመተው ከሱዳን ጋር የነበራትን ዲፕሎማሲያዊ ግንኙነት ቀጥላ የነበረ ቢሆንም ኋላ ላይ ግን ሱዳን ሆስኒ ሙባረክን ለማስገልበጥ ታሴራለች በሚል ሁኔታ ፖለቲካ ግንኙነቷን አሻክራ ቆይታ የነበረ ከዚህ ሁሉ ውጣ ውረድ በኋላ ግን የግብፅ የሱዳንን ውጭ ጉዳይ ሚኒስትር እስማኤል ዑመር ኡስማንን ወደ ካይሮ በመጋበዝ ውይይት አድርጋለች።</p>

<p>ትላንት ጠዋት የተላለፈው የቢቢሲ ሬድዮ ኔትወርክ አፍሪካ የዜና ዘገባ እንዳረጋገጠው ከሆነ ከአዲስ አበባ ከተደረገው የፕሬዝዳንቱ ግድያ ሙከራ በኋላ ሁለቱ አገሮች በካይሮ ውስጥ ዕሮብ ዕለት ቀጥተኛ ውይይት አድርገዋል። እንደ ቢቢሲ ዘገባ ከሆነ የግብፁ ውጭ ጉዳይ ሚኒስትር ዑመር ሙሳ እና የሱዳኑ አቻቸው እስማኤል ዑመር ኡስማን በአዲስ አበባው የግድያ ሙከራ ዙሪያ ተወያይተው ከስምምነት ደርሰዋል።</p>

<p>ሱዳንና ግብፅ በድንበር ይገባኛል ጥያቄ ይወዛገባሉ በሌላ በኩል ባለው ተጨባጭ ፖለቲካ መሰረት ሱዳን በአባይና በኤርትራ ጉዳይ ግልፅ አቋም የያዘው ከኢትዮጵያ ጋር በመሆኑ የግብፅን ፖለቲካዊ ጥቅም ሳይነካው ስላልቀረ ግብፅ ከጐረቤቷ ጋር ከምትወዛገብባቸው ቅሬታዎች መሐል የፕሬዝዳንቱን ጥያቄ ለመፍታት ያደረገችው የካይሮዋ ጥረት ተሳክቶላታል።</p>

<p>በዚሁ በካይሮ ስብሰባ ላይ የግብፁ ውጭ ጉዳይ ሚ/ር ዑመር ሙሳ ሁለቱ ሀገሮች የሚወዛገቡበት ምክንያት በአጭሩ መቀጨት ያለበት መሆኑን አስረድተው በአዲስ አበባ የተፈፀመው ውዝግብ የግድያ ሙከራ ከእንግዲህ መነሳት የሌለበት መሆኑን በመግለፅ ይኼ ያለፈው ታሪክ ሁለቱን አገሮች የማያወዛግብ መሆኑን ገልፀዋል። የሱዳን ውጭ ጉዳይ ሚ/ር በበኩላቸው የግብፁ ውሳኔ ያስደሰታቸው ቢሆንም ግብፅ ለሱዳን አማፅያን የምታደርገው ሁለንተናዊ እገዛ በአስቸኳይ እንድታቆም ጠይቀዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሰኔ 4 ቀን 1991</p>


</body>
</html>
