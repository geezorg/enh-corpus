<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሻዕቢያና ወያኔ በቆፈሩት ጉድጓድ ሕዝቦች ሊቀበሩበት አይገባም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ሻዕቢያና ወያኔ በቆፈሩት ጉድጓድ ሕዝቦች ሊቀበሩበት አይገባም»</h2>

<p class="align-center">ፕ/ር መስፍን አርአያ</p>


<p>በኢትዮጵያና በኤርትራ መካከል የተጀመረው ጦርነት ከቀጠለ በአፍሪካ ቀንድ ውዝግብ ሊያስከትል ይችላል ሲሉ በኒውዮርክ ዩኒቨርስቲ ፕሮፌሰር የሆኑት ዶክተር መስፍን አርአያ ከአሜሪካ ድምፅ የአማርኛው ክፍል ጋር ከትናንት በስቲያ ምሽት ባደረጉት ቃለ ምልልስ አስታወቁ።</p>

<p>እኝሁ ኢትዮጵያና ኤርትራን በተመለከአተ ከረዥም ጊዜ በፊት የጀመሩትን ጥናታቸውን እያጠናቀቁ እንደሆነ የሚነገርላቸው የኤርትራ ተወላጅ ይ የሆኑት ፕሮፌሰር ሁኔታው በዚሁ ከቀጠለ የሶማሊያያ መንግስት አሁን ወደደረሰበት ችግር ማምራቱ የማይቀር ነው ብለዋል።</p>

<p>ጦርነቱ የልማትንም ጥያቄ ያስነሳል የሚሉት ዶክተር መስፍን የሁለቱም አገሮች ሕዝቦች ወደ ጤና ችግርና ወደ ረሐብ እያመሩ ባሉበት ሁኔታ ሁለቱም አገሮች ኢኮኖሚያቸውን ለጦርነቱ እያዋሉ ነው ሲሉም ክስ አሰምተዋል። እንደ ፕሮፌሰሩ መግለጫ ከሆነ የወያኔ መንግስት ከ1995 ጀምሮ ለመሣሪያ ግዥ አያዋለው ከአገሪቱ በጀት ግማሹን ያህል ነው የሚሉ ሪፖርቶች እንዳሉ ነው ካሉ በኋላ አያይዘውም በኢኮኖሚ አቅምዋ ከኢትዮጵያ በዝቅተኛ ደረጃ ላይ የምትገኘው ኤርትራ ለጦርነት የምታደርገው ዝግጅት ምን ዓይነት የኢኮኖሚ ድቀት እንደሚያስከትልባት ለመገመት የሚያዳግት አይመስለኝም ብለዋል።</p>

<p>ሁለቱ የአምባገነን የፖለቲካ ድርጅቶች ማለትም ሻዕቢያና ወያኔ አብረው በቆፈሩት ጉድጓድ የኢትዮጵያና የኤርትራ ሕዝቦች ሊቀበሩበት አይገባም የሚሉት ዶክተር መስፍን የኢትዮጵያንና የኤርትራን ሕዝብ የሚያስተሳስር ብዙ መንገድ ስላለ የሁለት ወንድማማቾች ጥል መስንኤ ራዕይ የሌላቸው መሪዎቻቸው ችግር መሆኑን ተረድተን ለሰላምና ለዲሞክራሲ መታገል ይኖርብናል ይላሉ።</p>

<p>በአንዳንድ ምሁራንና የፖለቲካ ድርጅቶች የውጭ አገር ወረራ ነው በሚል ገንቢ ያልሆነ ሕዝብን ከሕዝብ የሚያጣላና የሚያራርቅ አስተሳሰብ እየተሰነዘረ ነው የሚሉት ፕሮፌሰር በማያጠራጥር መንገድ ይህንን አስተሣሰብ መቃወም ይኖርብናል ካሉ በኋላ ምንም እንኳን የሻዕቢያ መሪዎች ቃል አቀባይ ለመሆን ቢሞክሩም ኤርትራውያኖች ጣሊያኖች አይደሉም እንኳን ጣሊያን ሊሆኑ ሱማሌዎች ሱዳኖችም አይደሉም ስለዚህ ሕዝብንና መንግስትን ለያይተን ማየት ያስፈልገናል ሲሉ ተማፅነዋል።</p>

<p>በኤርትራዊነቴም ሆነ በኢትዮጵያዊነቴ አላፍርም እኮራበታለሁ ያሉት ዶክተር መስፍን አርአያ የሻዕቢያም ሆነ የወያኔ መግንስት እንደዚሁም ኤርትራም ውስጥ ሆነ ኢትዮጵያ ውስጥ ያሉት ስልጣን ለመጨበጥ የሚሯሯጡ የፖለቲካ ድርጅቶች ይህንን እምነቴን ሊሰጡኝም ሆነ ሊነጥቁኝ አይችሉም ሲሉ ተደምጠዋል።</p>

<p>የጐሳ ፖለቲካ በኢትዮጵያ የረጅም ዘመን ታሪክ ውስጥ አዲስ ክስተት መሆኑን ካመለከቱ በኋላም ቀደም ያሉት መንግስታት ደርግን ጨምሮ አገሪቱን አስተባብረው መግዛት ፈልገው እንደሆነ እንጂ አንተ ኦሮሞ ነህ፣ ኤርትራዊ ነህ፣ ወይም አንተ ኢትዮጵያዊ አይደለህም በማለት አንድም ዜጋ ከአገር እንዳላበረሩ ተናግረዋል። ስለዚህም የችግሩ መንስኤ የሆኑትን ሁለቱም አምባገነን ገዥዎች ማጋለጥና መቃወም ይኖርበታል።</p>

<p>የጐሳ ፖለቲካ ወያኔና ሻዕቢያ ያመጡት በሽታ ነው የሚሉት ዶክተር መስፍን፤ የወያኔ መንግስት ራሱ አማራ ጠላቴ ነው በማለት ኢትዮጵያ ውስጥ የሚኖሩ ኤርትራውያንን በየቀበሌውና በየመስሪያ ቤቱ እየሾመ እስካሁን ጊዜ ድረስ እንዳደረሳቸው አስታውሰው ዛሬ ደግሞ ኢትዮጵያዊ አይደሉም፤ ለአገር ፀጥታ ያሰጋሉ ብሎ ማባረር መጀመሩንና የኤርትራ መንግስትም ኢትዮጵያውያንን አላባረርኩም ይበል እንጂ ብዙ ኢትዮጵያውያንን እንዳፈናቀለ እናውቃለን በማለት ድርጊቱን አውግዘውታል።</p>

<p>የኢትዮጵያና የኤርትራ ምሁርና ይህንን የጅምላ እርምጃ አይተው እንዳላዩ፣ ሰምተው እንዳልሰሙ ሆነው የአገር ሕልውና ነው ወቅቱ አያመችም በማለት ዝም ማለታቸው በሰብዓዊ መብት ረገጣ በታሪክ ፊት እንደ ተካፋይ እንደሚቆጠሩ ከሰሙኝ ማስታወስ እወዳለሁ ሲሉ በቃለ ምልልሱ ውስጥ አስታውቀዋል።</p>

<p>ሻዕቢያና ወያኔ ተቃዋሚ ኃይሎችን እያሰሩና እየገደሉ የመጡ ስልጣን እንደጨበጡም ብሔራዊ እርቅ ያላደረጉ የፖለቲካ ችግር ያላቸው ሁለቱም ሥልጣን ለመያዝ ብቻ አይናቸውን ያፈጠጡ ድርጅቶች ናቸው ያሉት ዶክተር መስፍን ወያኔና ሻዕቢያ የሚፈፅሙት ሕዝቦችን በጅምላ የማባረር እርምጃ ሕጋዊ ጥያቄ አይደለም ባይ ናቸው። የማይረባ ጥቅም የሌለውና ገንቢ ያልሆነ የሰብዓዊ መብት ረገጣ የሚቀበሩበት መንገድ መፈለግ አለበት ብለዋል።</p>

<p>ጦርነቱ ከተጀመረ የሕዝብ እልቂትና የኑሮ መናጋት እንደሚከተል መጠራጠር የለብንም ያሉት ፕሮፌሰር ይህንን እውነታ እንኳን በረጅሙ የደርግ ጊዜ ጦርነት ቀርቶ በሻዕቢያና በወያኔ የሁለት ወር ግጭት የታየ ጉዳይ በመሆኑ ይህ ደግሞ ሻዕቢያና ወያኔ የቆፈሩት ጉድጓድ ስለሆነ ሁለቱ በዚያ ጉድጓድ የሚቀበሩበት መንገድ መፈለግ አለበት ብለዋል።</p>

<p>በኢትዮጵያና በኤርትራ መካከል የተፈጠረው ግጭት አካባቢውን በሙሉ አሁን ሞቃዲሾ ወይም ሶማሊያ ወዳለችበት ሁኔታ ሊለወጥ እንደሚችል ስጋታቸውን በመግለፅ ተወደደም ተጠላም ሁሉም የጐረቤት አገሮች በጦርነት ውስጥ ጣልቃ መግባታቸው አይቀርም በማለት በአሁኑ ተጨባጭ ሁኔታ ፈለገችም አልፈለገችም ጅቡቲ ጣልቃ ገብታለች ማለት ይቻላል ብለዋል።</p>

<p>የፖለቲካ ውዝግቡ በኢትዮጵያና በኤርትራ መካከል ብቻ ተወስኖ እንደማይቀር ያሰመሩበት ዶክተር መስፍን አርአያ በአፍሪካ ቀንድ ያለው ርሐብ ድህነት የሃይማኖት የጐሳ ፖለቲካ ችግሮች ለጦርነቱ በቀላሉ መቀጣጠል ምክንያት ይሆናል በማለት ቃለ ምልልሳቸውን አጠናቀዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥር 14 ቀን 1991</a></p>

</body>
</html>	
