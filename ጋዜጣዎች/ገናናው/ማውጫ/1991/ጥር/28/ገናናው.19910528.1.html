<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባድመና ሽራሮ መድፍ ድብደባ በዛላንበሳ ወታደራዊ ግጭት ተከሰተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ባድመና ሽራሮ መድፍ ድብደባ በዛላንበሳ ወታደራዊ ግጭት ተከሰተ</h2>


<p>ትላንት ምሽት 12 ሰዓት ላይ የተላለፈው የቢቢሲ ዘገባ እንዳረጋገጠው ከሆነ በተመድ ልዑካን ቡድን በሚስተር መሐመድ ሣህኑን የተደረገው የሰላም ጥረት የጨለመ መሆኑ ተረጋግጧል።</p>

<p>ሪቻርድ ሊ ከአዲስ አበባ ባስተላለፈው በዚሁ ዘገባው ላይ ከአስመራ የመጡት መሐመድ ሣህኑን ከጠ/ሚኒስትር መለስ ዜናዊ ጋር ውይይት ቢያደርጉም ከኢሳያስ አፈወርቂ ያገኙት አሉታዊ መልስ የሰላሙን መፍትሄ ያጨለመው መሆኑን አረጋግጧል። «ባለፈው ሳምንት 55 ሺህ የኢትዮጵያ ሰራዊት የኤርትራ ድንበር ከተማ ወደሆነችው ጾረና ከተማ መንቀሳቀሱ ይታወሳል» ሲል ካረጋገጠ በኋላ «በዚህ ሳምንት ከአካባቢው የሚወጡት ዘገባዎች እንዳረጋገጡት ከሆነ የኤርትራ መንግስት በተመሳሳይ ሁኔታ በሌሎች አቅጣጫዎች የሚያደርገውን መግፋትና ወታደራዊ ግንባታ ቀጥሎበታል።</p>

<p>የኤርትራ ጦር ሠራዊት አድዋንና የዓለማችን ታሪካዊ ከተማ አክሱምን ለማጥቃት በየአካባቢ ከፍተኛ ዝግጅት እያደረገ መሆኑን ያብራራው የቢቢሲ ዘጋቢ በሁለቱ ከተሞች የተደረገው የሻዕቢያ ሰርጐ ገብ ጥቃት በኢትዮጵያ ሰራዊት ሙሉ በሙሉ መደምሰሱን አረጋግጧል። በተለይ በአድዋ አካባቢ ከፍተኛ የመድፍ ጥይት የተኮሰው የሻዕቢያ ጦር በቁጥር የማይገመቱ ወታደሮቹን አስርጐ አግብቶ የነበረ ቢሆንም ሰራዊቱ የገቡትን የኤርትራ ወታደሮች በሙሉ እንደገደለና እንደማረከ ቢቢሲ በዘገባው ላይ ጠቅሷል።</p>

<p>ጦርነቱን ሙሉ በሙሉ እየተቀጣጠለ በመጣበት በአሁኑ ሰዓት የኢትዮጵያ መንግስት የአገር ውስጥና የውጭ ጋዜጠኞች የመንግስት ባለሥልጣናት የፓርላማ አባላትና የአካባቢው ተወላጅ ያልሆኑት ሰዎች የትግራይ ሰሜናዊ ክልልን ለቀው እንዲወጡ ትላንት ጠዋት ትዕዛዝ መሰጠቱን የጠቀሰው የቢቢሲ ዘገባ ሁኔታው ዓለም አቀፍ ልዑካኖች ያደረጉትን ጥረት መና ያስቀረ መሆኑን በመጥቀስ አሁንም ታላላቅ መንግስታት ሳይውሉ ሳያድሩ የኤርትራ መንግስት የአአድን ውሳኔ እንዲቀበል ግፊት እንዲያደርጉ ጋዜጠኛው ጥሪ አቅርቧል።</p>

<p>የትላንት ምሽቱ የቢቢሲ ሬድዮ ይህንን ዘገባ አስተላልፎ ከጨረሰና ስለሌላ አገር እየዘገበ ባለበት ሰዓት ፕሮግራም መሪው ጣልቃ በመግባት ተጨማሪ የጦርነት ዜና እንዳለው ጠቅሶ በኢትዮጵያና በኤርትራ ድንበር አካባቢ ያለው የሰላም ሁኔታ እየተባባሰ መምጣቱን በማስረዳት የአዲስ አበባውን ዘጋቢ ተጨማሪ ሪፖርት አስተላልፏል።</p>

<p>በአሁኑ ሰዓት በይፋ እየወጡ ያሉት መረጃዎቹ ይጠቁማሉ ያለውን የቢቢሲ ዘገባ የኤርትራ መንግስት በተለያዩ ግንባሮች የመድፍና የወታደራዊ ጥቃት መክፈቱን አረጋግጧል። ትላንት ጠዋት 12:30 ጀምሮ በባድመ ሽራሮ ግንባር አካባቢ የሻዕቢያ ጦር ሰራዊት ከባድ የመድፍ ጥቃት እያወረደ መሆኑና ጉዳዩ ወደ ጦር ግጭት በማምራት እየተባባሰ በመምጣት ላይ እንደሚገኝ ጠቅሷል።</p>

<p>ከሶስት ቀን በፊት ማለትም ማክሰኞ ዕለት የሻዕቢያ ጦር በዛላንበሳ ግንባር የመድፍ ጥቃት ጀምሮ የነበረ መሆኑን አስታውሶ ትላንት ጠዋት ከሁለቱም አገሮች ወታደራዊ ቁጥጥር ነፃ የሆነችውን የዛላንበሳን ከተማ ለመያዝ የመጣው የሻዕቢያ እግረኛ ወታደር በተወሰደበት የመከላከል እርምጃ ወደ ኋላ መመለሱን አረጋግጧል።</p>

<p>በአሁኑ ሰዓት በግንባር አካባቢ እየተለኮሰ ላለው መጠነ ሰፊ ጦርነት ተጠያቂው የኤርትራ መንግስት ነው ሲል የኢትዮጵያ መንግስት ትላንት ጠዋቱ ጥቃት ከተፈጠረ በኋላ ባወጣው መግለጫ ላይ መጥቀሱን ዘገባው አክሎ ገልጿል። «በአካባቢው የሚታየው ሁኔታ ወደ ጦርነት የሚያመራ ይመስላል?» ተብሎ ለተጠየቀው ጥያቄ ሪቻርድ ሊ «ሁኔታው ሙሉ በሙሉ ወደ ጦርነት መሄዱ አይቀሬ መሆኑን ያረጋገጠ ነው። የኤርትራ ወታደሮች የጀመሩት የመድፍ ጥቃትና የኢትዮጵያ መንግስት የሰጠው መግለጫ ጦርነቱ መፈንዳቱን ያረጋገጠ ይመስላል» ሲል ተጨማሪ ዘገባውን አጠናቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥር 28 ቀን 1991</a></p>

</body>
</html>	
