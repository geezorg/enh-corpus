<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወባ በሽታ በአንድ ቀን ብቻ 19 ሰዎች ሞቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወባ በሽታ በአንድ ቀን ብቻ 19 ሰዎች ሞቱ</h1>


<p>በምዕራብ ሸዋ፣ በኢሉባቡር፣ በወለጋና በጅማ አካባቢዎች ታይቶ የማይታወቅ የወባ በሽታ ተዛምቶ በሕዝብ ላይ ጉዳት ማድረሱን ማክሰኞ ምሽት የተላለፈው የአሜሪካን ድምፅ ሬድዮ የአማርኛው ክፍል ፕሮግራም ባሰራጨው የዜና ዘገባ አመለከተ።</p>

<p>በምስራቅ ወለጋ አካባቢ አስራ ሰባት ወረዳዎች የወባ ወረርሽኝ በከፍተኛ ደረጃ ተዛምቶ እንደነበር ያተተው ሬድዮው በመስከረምና በጥቅምት ወር ውስጥ ብቻ 2068 ሰዎች ምርመራ ተደርጐላቸው 937 ሰዎች የወባ በሽተኞች መሆናቸው ተረጋግጧል። ከዚህ ውስጥ አብዛኛዎቹ በየአካባቢው ክሊኒኮች እየታከሙ ሲሆን 227 ሰዎች ደግሞ በነቀምት ሆስፒታል ሕክምና እንዲያገኙ ተደርገዋል። ከዚህ ቁጥር ውስጥ 130 ያህሉ በሆስፒታል ውስጥ ተኝተው የሕክምና እርዳታ የተደረገላቸው መሆኑንና 18 ሰዎች በዚህ የወባ በሽታ ሕይወታቸው ማለፉ ተገልጿል። </p>

<p>የምስራቅ ወለጋ ዞን የጤና መምሪያ ኃላፊ የሆኑት ዶክተር ዘነበች ያደቴ እንደሰጡት መግለጫ ከሆነ ወደ ሆስፒታል ወይንም ደግሞ ወደየአካባቢው ክሊኒኮች በመሄድ የሕክምና እርዳታ ማግኘት ሳይችሉ በየቤቱ በበሽታው የተጠቁና የሞቱ ሰዎች ሊኖሩ እንደሚችሉ ነው።</p>

<p>የምዕራብ ሸዋ ሕዝብ በበኩሉ እንደሚናገረው በአዲስ አበባ ከተማ አቅራቢያ በሚገኙ ወረዳዎች ማለትም በአለም ገና፣ በበቾ፣ በደንዲ፣ በዳዎ፣ ባይሉ፣ በአዲስ ዓለም፣ በወልመራና በሜታ በርጋ አካባቢዎች ከመስከረም ወር 1991 ዓ.ም ጀምሮ የወባ በሽታ በብዙ ሰዎች ላይ ጉዳት እንዳደረሰ ይናገራሉ።</p>

<p>ከአዲስ አበባ ወደ ጅማ በሚወስደው መንገድ 55 ኪሎ ሜትር በምትገኘው በተጂ ከተማ አካባቢ ብዙ ሰዎች ሞተዋል ተብሏል። በሕዳር ወር ውስጥ ብቻ ኃይለ ጊዮርጊስ በተባለው ቤተክርስቲያን በአንድ ቀን 19 ሰዎች መቀበራቸውን የአካባቢውን ሕዝብ ዋቢ በማድረግ ቪኦኤ ዘግቧል።</p>

<p>የተጂ ከተማ የጤና ባለሙያዎች እንደሚሉት ከዚህ በፊት ተከስቶ የማያውቅ የወባ በሽታ በዚህ ዓመት በመከሰቱ ከመስከረም እስከ ሕዳር ወር አጋማሽ ብቻ በየቀኑ ከ100 በላይ የወባ ሕሙማን ወደ ክሊኒክ በመምጣት እንደተስተናገዱ ያረጋግጣሉ። በቦታ ርቀትና በአቅም ማጣት በየቤታቸው ታመው የቀሩ ሊኖሩ እንደሚችሉም ባለሙያዎቹ ግምታቸውን አሳርፈዋል። በክሊኒኩ ውስጥ የላባራቶሪ ምርመራ ስላልነበረ የወባው ዓይነት ሳይለይ በግምት ብቻ መድኃኒት ይታዘዝ እንደነበርም አልሸሸጉም። የምዕራብ ሸዋ የጤና መምሪያ ጊዜያዊ የደም ምርመራ ጣቢያ ካቋቋመ በኋላ ግን የወባ በሽታዎቹ ዓይነት ቫይቫክስና ፋልስፈረም የተባሉት መሆናቸውን በመረጋገጡና ተገቢው መድኃኒት መሰጠት በመጀመሩ በሽታው ሊቀንስ መቻሉም ተጠቁሟል።</p>

<p>በየአካባቢው የተከሰተውና እንደወረርሽኝ የተዛመተው የወባ በሽታ ሕዝቡን ከሰብል መሰብሰብ ተግባሩ እንዳደናቀፈው ሬዲዮው ሳይገልፅ አላለፈውም።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥር 1 ቀን 1991</a></p>

</body>
</html>	
