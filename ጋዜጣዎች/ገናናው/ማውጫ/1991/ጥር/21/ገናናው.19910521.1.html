<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ካናዳ ዜጎቿ ወደ ኢትዮጵያና ኤርትራ እንዳይገቡ አስጠነቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ካናዳ ዜጎቿ ወደ ኢትዮጵያና ኤርትራ እንዳይገቡ አስጠነቀቀች</h2>


<p>በኢትዮጵያና ኤርትራውያን መሐል የተከፈተው ውዝግብ የመሐል አገርን ሕዝብ ሳያሸብረው አለም አቀፍ መንግስታት ግን ዜጐቻቸውን በማስጠንቀቅ ወደ ሁለቱ አገር እንዳይጓዙ እየከለከሉ ናቸው።</p>

<p>ወደ ሁለቱ አገሮች የተጓዙት ዜጐቻቸውም ቢሆኑ ለደህንነታቸው ጥንቃቄ እንዲያደርጉና ወደ አገራቸው እንዲመለሱ መመሪያ ተላልፎላቸዋል። የካናዳ ውጭ ጉዳይና አለም አቀፍ ንግድ ዲፓርትመንት ሌላ ተለዋጭ መመሪያ እስኪወጣ ድረስ ካናዳውያን ወደ ኤርትራና ኢትዮጵያ እንዳይጓዙ ማስጠንቀቂያ መስጠቱን የካናዳ ኤምባሲ ካወጣው የፕሬስ መግለጫ ለማወቅ ተችሏል። መግለጫው ጨምሮ እንደጠቆመው ከሆነ ወደ ሁለቱ አገሮች የተጓዙ ካናዳውያን አስፈላጊ በሆነ ስራ ከተሰማሩት ውጪ የተቀሩት ለቀው እንዲወጡ መመሪያ አስተላልፏል።</p>

<p>ከዚሁ በተጨማሪ በሁለቱ አገሮች የሚኖሩ ካናዳውያን መንግስታቸው የደህንነታቸው ጉዳይ በተመለከተ ጥብቅ ቁጥጥር እንዲያደርግና እንዲከታተል ያስችለው ዘንድ በየኤምባሲዎቻቸው ምዝገባ እንዲያደርጉ አሳስበዋል። በተያያዘ ዜና የካናዳ ውጭ ጉዳይ ሚ/ር ሊሎይድ አክስዎርዝ ሁለቱ አገሮች ወደከፋ ጦርነት ከማምራታቸው አስቀድሞ የአአድ ሸምጋይ ኮሚቴ ያቀረበውንና ያስወሰነውን ሃሳብ ተግባራዊ እንዲያደርጉ ጠይቋል።</p>

<p>9 ወራት ያስቆጠረው የኢትዮ- ኤርትራ ውዝግብ እንዲጠናቀቅና ውዝግቡ በሰላም እንዲፈታ የቀረበውን ሃሳብ መቀበል እንዳለባቸው የገለፁት የውጭ ጉዳይ ሚኒስትሩ «እኛ ኤርትራና ኢትዮጵያ ከአአድ ጋር በመሆን የቀረበውን የሰላም ሃሳብ ካለምንም ቅድመ ሁኔታ እንዲቀበሉ ግፊት እናደርጋለን» ሲሉ አስታውቀዋል።</p>

<p>ውጭ ጉዳይ ሚኒስትሩ ሁለቱ መንግስታት አለም አቀፉን የሰብዓዊ መብት ሕግጋትን የጦር ምርኮኞች አያያዝን የሰላማዊ ዜጐቹን በጦርነቱ ከማወክ እንዲቆጠቡ ጥያቄ ማቅረባቸው ተገልጿል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥር 21 ቀን 1991</a></p>

</body>
</html>	


