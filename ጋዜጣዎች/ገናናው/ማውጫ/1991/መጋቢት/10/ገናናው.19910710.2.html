<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የምታስገባውን የነዳጅ ፍጆታ አሳደገች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ የምታስገባውን የነዳጅ ፍጆታ አሳደገች</h1>


<p>ኢትዮጵያ ከዚህ ቀደም ታስገባ ከነበረው የነዳጅ ፍጆታ በተጨማሪ ወደ አገር ውስጥ ማስገባት መጀመሯንና ምንም ዓይነት የነዳጅ እጥረት የሌለ መሆኑን የብሔራዊ ነዳጅ ኮሚቴ ሊቀመንበር የሆኑት አቶ ኃይሌ አሰግዴ አስታወቁ። ሊቀመንበሩ በዚሁ ገለፃቸው ላይ አገራችን በጅቡቲ ወደብ መጠቀም ከጀመረችበት ጊዜ አንስቶ ወደ መሀል አገር የምታስገባው የነዳጅ ፍጆታ በ12 ከመቶ አድጓል።</p>

<p>የቦርዱ ሊቀመንበር እንዳስታወቁት አገራችን በአሰብ ወደብ ትጠቀም በነበረበት ሰዓት በወር 80 እስከ 85 ሚሊዮን ሌትር ነዳጅ ታስገባ የነበረ ሲሆን በጅቡቲ ወደብ መጠቀም ከጀመረችበት ጊዜ አንስቶ ግን በወር 100 ሚሊዮን ሊትር ነዳጅ በማስገባት ላይ ትገኛለች።</p>

<p>አገሪቱ የፔትሮሊየም ፍጆታ የተሟላ እንዲሆንና ተቀማጭ የሆነ ፍጆታን ለማስተማመን እንዲቻል በአገሪቱ ልዩ ልዩ ከተሞች የነዳጅ ማጠራቀሚያ ዲፖዎች በፍጥነት እየተገነቡ መሆኑን ሊቀመንበሩ ገልፀዋል። በነቀምት ከተማ ውስጥ 80 ሺህ ሜትሪክ ቶን ነዳጅ የሚይዝ ዲፖ ተጠናቆ በስራ ላይ ውሏል።</p>

<p>ከዚሁ በተጨማሪ በወላይታ ሶዶ ውስጥ 30 ሺህ ቶን የሚይዝ ዲፖ ግንባታው እየተፋጠነ ሲሆን በተመሳሳይ ሁኔታ በሀረር ከተማ ውስጥ በመገንባት ላይ ያለውና 100 ሺህ ሜትሪክ ቶን የሚይዘው ዲፖ አገልግሎት ለመስጠት የፍፃሜ ግንባታዎችን እየጠበቀ ይገኛል።</p>

<p>በባህርዳር፣ በኮምቦልቻና፣ በጐንደር ተመሣሣይ የዲፖ ግንባታ እየተፋጠነ ሲሆን በመቀሌ እየተገነባ ያለው ተመሳሳይ የዲፖ ግንባታም መፋጠኑን ሊቀመንበሩ አስረድተዋል። እነዚህ ዲፖዎች አገልግሎታቸውን ሲጀምሩ 90 ፐርሰንት ለሚሆነው የአገሪቱ ከፊል እስከ 3 ወር ድረስ የሚበቃ አስተማማኝ ነዳጅ ማከማቸው የሚችሉ መሆኑ ተገልጿል።</p>

<p>«ሌላው ቢቀር ወደ አገራችን ውስጥ ነዳጅ ማስገባት ብናቆም። የመከላከያ ሠራዊታችን ለስድስት ወር ያህል የሚያገለግለው በቂ የነዳጅ ክምችት አለው የሚሉት ሊቀመንበሩ 24 ሰዓት ሙሉ ለሠራዊቱ የነዳጅ ፍጆታ የሚያቀርቡ የመከላከያ ሚኒስትር ዲፖዎችም በየቦታው ተገንብተው ስራ መጀመራቸውን አረጋግጠዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው መጋቢት 10 ቀን 1991</a></p>

</body>
</html>	
