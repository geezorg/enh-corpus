<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የደረሰው የሰው እልቂት አስከፊ በመሆኑ ያገኘውን ድል መግለፁ የሚያኮራ አይደለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የደረሰው የሰው እልቂት አስከፊ በመሆኑ ያገኘውን ድል መግለፁ የሚያኮራ አይደለም»</h1>

<p class="align-center">የኢትዮጵያ መንግስት ቃል አቀባይ</p>


<p>በባድመ ግንባር ከሁለት ሳምንት በፊት ተደርጐ የነበረውን ዘመቻ ፀሐይ ግባትን በድል ያጠናቀቀው የኢትዮጵያ መከላከያ ሠራዊት ከአራት ቀን በፊት በዛላንበሣ ግንባር በወሰደው አዲስ የማጥቃት ዘመቻ ላይ ድልን እየተቀዳጀ መሆኑን የሚደርሱን ዘገባዎች ያረጋግጣሉ። ይሁንና ሠራዊታችን በዚህ በዛላንበሳ ግንባር ጦርነት ላይ እየከፈለ ያለው መስዋዕትነት ከዚህ ቀደም ከተደረጉት ሁሉ አስከፊው መሆኑ ተገልጿል።</p>

<p>ጦርነቱ እየተደረገ ያለው በዛላንበሳ ግንባር በኤርትራውያን ጦር አሰላለፍ በስተግራ በኢትዮጵያ ጦር አሰላለፍ በስተቀኝ በምትገኘው የጾረና ከተማ አካባቢ ነው በዚሁ ጦርነት ላይ በአካባቢው የመሸገው የሻዕቢያ ጦር ከስፍራው ለመንቀሳቀስ ባይችልም ዛላንበሳን ዞሮ ያጠቃው የኢትዮጵያ ሠራዊት ሰፊ መሬት በቁጥጥሩ ስር ማድረጉ ታውቋል።</p>

<p>የኢትዮጵያ አየር ኃይልም በዚሁ ጦርነት ላይ መጠነ ሰፊ ጥቃት በመከፈት ተፈላጊ የሆኑ የጠላት ምሽጐችን በመደብደብ እንደባድመው ሁሉ አስደናቂ ግዳጁን እየተወጣ ይገኛል። ይሁንና በጾረና ግንባር ሰባት ኪሎ ሜትር ርቆ በሚገኘው አዶጋ በተባለው ተራራማ ቦታ ላይ ምሽግ ሰርቶ የተቀመጠው የሻዕቢያ ሠራዊት ለአየር ጥቃት አመቺ ባለመሆኑ ሰራዊታችን ቦታውን ሊያስለቅቀው አልቻለም።</p>

<p>በሌላ በኩልም በጦር ግንባሩ ምን አገናችሁ ተብሎ ለቀረበላቸው ጥያቄ ማብራሪያ የሰጡት ቃል አቀባዩዋ ሰሎሜ ታደሰ «የደረሰው የሰው እልቂት አስከፊ በመሆኑ ያገኘውን ድል መግለፅ የሚያኮራ አይደለም» ሲሉ ማስታወቃቸው በዚሁ ግንባር በተደረገው ጦርነት እየተገኘ ያለው ድል በከባድ መስዋዕትነት የተገኘ መሆኑን ያመልክታል።</p>

<p>ኢትዮጵያውያኑ ወታደሮች ከሚደርስባቸው የጠላት ጥይት ግንባራቸውን ሳይመክቱ በወሰዱት የመልሶ ማጥቃት እርምጃ የተቆጣጠሩትን መሬቶች በመያዝ እየተጠናከሩ መሆናቸው ታውቋል።</p>

<p>ይህ በእንዲህ እንዳለ ቀደም ሲል በባድመ ግንባር አሁን በኢጋላ ከ80 በላይ ታንኮችን እንደማረከችና እንዳቃጠለች መግለጿ የሚታወስ ሲሆን የወታደራዊ ጠበብቶችን ትንታኔ አክሎ የቀረበው ዘገባ በሁለት ግንባሮች ብቻ ይህን ያህል ታንክ ማሰለፍ እንደማይቻልና ኤርትራ አቃጠልኩ ማረኩ የምትለው ታንኮች ቁጥር በአሁኑ ውጊያ ብቻ ከ80 በላይ መድረሱ ኢትዮጵያ ያለምንም ታንክ ነው የምትዋጋው ማለት እንደሆነና ይህን ያህል ታንክ ኢትዮጵያ ካላት ከኃያላን አገሮች ተርታ መመደብ እንደነበረባት ይገልፃሉ።</p>

<p>ከአስመራ የሚዘገቡትን ጋዜጠኞች ዜና በተከታታይ ያዳመጡ ታዛቢዎች በተለይም የቢቢሲውና የሮይተር ዘጋቢው አሌክስ ላስት ኤርትራዊ ዜግነት ሳይሰጠው አይቀርም ሲሉ በርካታ ጋዜጦች ደግሞ ለአቶ ኢሳያስ ያደረ ከሥነ ምግባር ውጪ የሆነ ጋዜጠኛ በማለት ይጠሩታል። ይኸው ጋዜጠኛ የኢትዮጵያ መከላከያ ሠራዊት በባድመ ግንባር ድልን እያረጋገጠ በመጣበት ሰዓት «የኢትዮጵያ ወታደሮች ኮንዶም እያንጠባጠቡ ሸሹ፣ ብዙዎች ሞቱ፣ የኤርትራ ተዋጊዎች ወደፊት በመገስገስ ወደ ኢትዮጵያ 40 ኪሜ ገብተዋል» ሲል ያስተላለፍ እንደነበር ይታወቃል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው መጋቢት 10 ቀን 1991</a></p>

</body>
</html>	
