<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዛላንበሣ ግንባር የከባድ መሣሪያው ውጊያ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዛላንበሣ ግንባር የከባድ መሣሪያው ውጊያ ቀጥሏል</h1>


<p>የራዲዮ ፍራንስ ዘገባ የመሪዎቹ ጉባዔ በአልጀርስ ከተማ እየተደረገ ባለበት ወቅት ሰከን ብሎ የነበረው የሁለቱ አገሮች የመድፍ ልውውጥ ከመሪዎቹ ጉባዔ በኋላም ቢሆን መቀጠሉን አብራርቶ በተለይም በዚህ ሣምንት ከማክሰኞ ዕለት ጀምሮ በዛላንበሣ ግንባር ከባድ የመሣሪያ የተኩስ ልውውጥ በመደረግ ላይ የሚገኝ መሆኑን ዘግቧል።</p>

<p>ሬድዮው በዘገባው በዛላንበሳ ግንባር የተፈጠረው ወታደራዊ የመሣሪያ የተኩስ ልውውጥ በመረብ ግንባር በኩልም መቀጠሉን በማስረዳ ኢትዮጵያ ከሁለት ሳምንት በፊት በአሸናፊነት የደመደመችው የመረብ ግንባር ጦርነት ላይ ያገኘችውን ድል በማጠናከር የያዘቻቸውን የኤርትራ ሁለት ቦታዎች አጠናክራ በዚሁ ግንባር ከፍተኛ ውጊያ ትከፍታለች የሚል ፍራቻ በኤርትራ የጦር መሪዎች በኩል የሰፈነ መሆኑን ጠቅሷል።</p>

<p>ጦርነቱ በቅርብ ጊዜ ሊፈነዳ እንደሚችል ሁለቱ መንግሥታት ከሚሰጡት መግለጫ ለመረዳት ይቻላል የሚለው የሬድዮ ፍራንስ ዘገባ ከአካባቢው የዜና ምንጮች በመነሳት እንደጠቀሰው ከሆነ የኢትዮጵያ ጦር በማንኛውም ሰዓት ጥቃት ለማድረግ ዝግጅቱን አጠናቋል ሲል አብራርቷል።</p>

<p>ይህ በዚህ እንዳለ ኢትዮጵያ ከሰላሙ ጥረት ጋር በተያያዘ ሁኔታ ሉዓላዊነቷን ለማስጠበቅ የተዘጋጀች መሆኗን የመንግሥት ቃል አቀባይ ጽ/ቤት ትናንት በሰጠው መግለጫው ላይ አስታውቋል። የኤርትራ መንግሥት በተደጋጋሚ የሚያወጣቸው መግለጫዎች ለሰላሙ ጥረት ምንም ዓይነት ፍላጐት የሌለው መሆኑን በተጨባጭ ያረጋግጣል ያለው ይኼው መግለጫ ኢትዮጵያ በኃይል የተያዘባትን አካባቢ ለማስመለስና ሉዓላዊነቷን ለመጠበቅ ሲባል ወራሪው ጦር አሁንም ቢሆን ከአካባቢው ያለምንም ቅድመ ሁኔታ ለቆ እንዲወጣ ጠይቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሐምሌ 16 ቀን 1991</a></p>

</body>
</html>	
