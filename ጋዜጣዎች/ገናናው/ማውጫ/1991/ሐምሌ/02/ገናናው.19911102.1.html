<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የሚደገፉት የራህዋይን ኃይሎች አዲስ ከተማ ተቆጣጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ የሚደገፉት የራህዋይን ኃይሎች አዲስ ከተማ ተቆጣጠሩ</h2>


<p>ከሱማሊያ አንጃዎች መሃል አንዱ የሆነው የራህዋይን ሬዚስታንስ አርሚ ወታደሮች በሁሴን አይዲድ ከፍተኛ ይዞታ ላይ የሚያደርጉትን ወታደራዊ ጥቃት ከሰኞ ጀምረው አጠናክረው የቀጠሉ መሆናቸውን የሮይተር የዜና ወኪል ባሰራጨው የዜና ትንታኔው ላይ አስታውቋል። ይኸው የዜና ወኪል ባሰራጨው በዚሁ ዜናው ላይ እንደገለፀው ከሆነ የሁሴን አይዲድ ወታደሮች በተሰነዘረባቸው ከፍተኛ ወታደራዊ ጥቃት ከተማዋን ለቀው ተሰደዋል።</p>

<p>የራህይዋን ሬዝስታንስ አርሚ አዛዥ የሆኑትን ቺፍ ሀሰን መሐመድ አሊ ኑር ከዚሁ የዜና ምንጭ ጋር ባደረጉት ውይይት እንዳስታወቁት ጦራቸው ከሞቃዲሾ ሰሜን ምዕራብ አቅጣጫ 100 ኪ/ሜትር ወይንም 60 ማይል ርቃ የምትገኘውን ቤሌ ዶግሌ የተሰኘችውን ከተማ ተቆጣጥረው ይዘዋል።</p>

<p>በዚሁ ጦርነት ላይ በኢትዮጵያ ወታደሮች የሚረዱት የራህዋይን ተዋጊዎች በአይዲድ ወታደሮች ላይ በወሰዱት እጅግ ከፍተኛ ወታደራዊ እርምጃ በዚህች ከተማ ውስጥ ሰፍሮ የነበረው የሁሴን አይዲድ ጦር ከተማዋን ለቆ ለመሸሽ ተገዷል። የራህዋይን ወታደሮች ለወታደራዊ ጠቀሜታ ወሳኝ የሆነውን የባይዳዋ ከተማ ሙሉ በሙሉ በቁጥጥራቸው ስር ካዋሉ በኋላ ከፍተኛ የበላይነት እየጨበጡ እንደመጡ ሮይተር አረጋግጧል።</p>

<p>ቺፍ ሀሰን መሐመድ አሊኑር በቋንቋቸው «ሻርጉዱድ» ብለው የሚጠሯቸው ወታደሮቻቸውን የዲጊል መርፍልን መሬት ባይ፣ ባኩልንና የታችኛውን ሸበሌ አካባቢን ጨምሮ ነፃ እስኪያወጡ ድረስ ጦርነቱን የማያቆሙ መሆናቸውን ገልፀዋል። እነዚሁ ሻርጉድድ ማለትም «ሬድ ቲሸርት» ተብለው በሚጠሩት ተዋጊዎች የዲጊል መርፍልን ህዝብ ከሶማሊያ አገዛዝ ለመነጠል የሚታገሉ ሕዝቦች ናቸው።</p>

<p>«ችግሮቻችንን በሌላ መንገድ ለመፍታት አማራጮች ያሉ አይመስለኝም፤ ብቸኛው አማራጭ መዋጋት በመሆኑ እኔም አሁን ይህንን መንገድ መርጫለሁ» ሲሉ ያስታወቁት ቺፍ ሀሰን መሐመድ አሊ ኑር ለሮይተር እንደገለፁት ከሆነ አይዲድን ከሚቃወሙ ከሌሎች ሚሊሺያ ተዋጊዎች ጋራ በመዋሃድ ቅንጅት ለመፍጠር እየተጉ መሆናቸውን ገልፀዋል።</p>

<p>ቺፍ ሁሴን መሐመድ ቀጣዩ የጦራቸው ተግባር በጣም ለም መሬት የሆኑትንና በሁሴን አይዲድ ቁጥጥር ስር የሚገኙትን የቆራዮሌን፣ የብራቫን እና የጂሊብ አካባቢዎችን በቁጥጥር ስር ማዋል እንደሆነ ይናገራሉ። ባለፈው ሣምንት የአይዲድ ወታደሮች የራህዋይንና የኢትዮጵያ ኃይሎች በጋራ ተቆጣጥረውት የነበረውን የጋርባህሬንና የቦርዶባን አካባቢ መልሰው ከተቆጣጠሩ በኋላ በተወሰደው የሌላ ግንባር የመልስ ማጥቃት እርምጃ የጥምር ኃይሉ ቤሊዶግሊ የተባለችውን ከተማ ለመቆጣጠር መቻሉ ሌላ ድል ሆኖ ተመዝግቧል።</p>

<p>በሌላ ዜና የኢትዮጵያ ጦር ሰራዊት ነፃ ግዛት ወዳቋቋመችው ወደሰሜን ሱማሊያ /ሱማሌ ላንድ/ በመግባት በቆረጣ ወደ አይዲድ ይዞታዎች ያመራ መሆኑን የቢቢሲ ሬድዮ በእሁድ ምሽት ስርጭቱ ላይ አስታውቋል። ይኼንን የኢትዮጵያ ወታደሮችን እርምጃ የሱማሌ ላንድ ተጠሪ እውነት ሲሉ እንዳረጋገጡ የቢቢሲ ሬድዮ የሃርጌሣው ዘጋቢ ባስተላለፈው የስልክ ዜና ላይ ገልጿል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሐምሌ 2 ቀን 1991</a></p>

</body>
</html>	
