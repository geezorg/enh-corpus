<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሻዕቢያ ጦረኛና ጠመንጃ አፍቃሪ ኃይል ስለሆነ የሰላሙን ሃሳብ የሚቀበልበት ሁኔታ አይታየኝም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">«ሻዕቢያ ጦረኛና ጠመንጃ አፍቃሪ ኃይል ስለሆነ የሰላሙን ሃሳብ የሚቀበልበት ሁኔታ አይታየኝም»</h3>

<p class="align-right">ስዩም መስፍን</p>


<p>በአልጀርስ ውስጥ በተደረገው የመሪዎች ጉባዔ ላይ ተገኝተው የተመለሱት የውጭ ጉዳይ ስዩም መስፍን ትላንት ከአገር ውስጥ ጋዜጠኞች ጋር ቃለምልልስ ማድረጋቸው ታወቀ። «በማስፈፀሚያው ስልቶች የሰፈሩት መርሆዎች 3 ናቸው። አንደኛው የሌላውን ሉዓላዊ አገር ግዛት በኃይል መቆጣጠር ፀረ ዓለም አቀፍ ሕግ በመሆኑ መቆም አለበት የሚል ነው። ሁለተኛው የኤርትራ ጦር በኃይል ድንበርን ጥሶ ወረራ ከፈፀመበት ቦታ በሰላማዊ መንገድ መመለስ አለበት የሚል ሲሆን ሶስተኛው ይህ የድንበር ውዝግብና ግጭት በሰላማዊ መንገድ መፈታት አለበት የሚሉ መርሆዎች ቀርበዋል» በማለት የመሪዎቹ ጉባዔ የሰጠውን ውሳኔ በነጥብ አስቀምጠዋል።</p>

<p>የነበረውን የሕዝብ መስተዳድር መልሶ ለማቋቋም በቀረበው ሃሳብ ላይ የኤርትራ መንግሥት የድንበር ከለላ እስኪደረግ ገለልተኛ መንግሥት ይኑር ወይ? ከኤርትራ ኢትዮጵያ ሰፋሪዎች ወይንም መንግሥታት አልያም ተመድ የሚያስተዳድረው መስተዳድር ይመስረት የሚል አቋም ይዞ ቀርቦ የነበረ ቢሆንም ጉባዔው ግን ከወረራው በፊት የነበረውን መስተዳድርና ህዝብ መልሶ ለማቋቋም የሚለውን ሃሳብ ሙሉ በሙሉ መቀበሉን አቶ ስዩም መስፍን በመግለጫቸው ላይ ጠቁመዋል።</p>

<p>የመሪዎቹን ጉባዔ አቋምና የውሳኔውን ተቀባይነት አስመልክቶ ለቀረበላቸው ጥያቄ «አአድ በዚህ ግጭት ላይ ያለው አቋም በአልጀርስ በተካሄደው ጉባዔ ብቻ ሳይሆን ቀደም ሲልም ግልጽ ነበር። ጉዳዩ ድርጅቱ የተቋቋመበትን ቻርተር የሚፈታተን በመሆኑ በመርህ ላይ የተመረኮዘ አቋም ከመውሰድ ውጭ ሌላ አማራጭ ስለሌለው ነው። የሌላውን ሉዓላዊት አገር ግዛት በኃይል ወርሮ መያዝ የአአድ ቻርተር መርሆዎች እንደሚያወግዙት ወራሪው ጦር በሜይ 6/1998 እና ከዚያም በኋላ ከያዛቸው የኢትዮጵያ ግዛቶች ለቆ እንዲወጣ ቀደም ሲልም አቋሙን ግልጽ አድርገዋል።</p>

<p>«የኤርትራ መንግሥት እንደኔ ግንዛቤና እምነት ይኼ ጦረኛ ኃይል ይኼ ጠመንጃ አፍቃሪ ኃይል የሰላም ኃይል ስላልሆነው ዛሬ የሚቀበልበት ምክንያት አይታየኝም» በማለት በአልጀርስ በተደረገው ውውይት ላይ የማስፈፀሚያ ሃሳቦች ከተደመጡ በኋላ ሻዕቢያ ሃሳብ አለኝ ማለቱና ሌሎች አወዘጋቢ ሃሳቦችን ማቅረቡ የተሰጠውን ውሳኔ ተቀብሎት ተግባራዊ ያደርገዋል የሚል እምነት በኢትዮጵያ በኩል ሊኖር እንደማይችል ገልፀዋል።</p>

<p>አቶ ስዩም መስፍን ለጋዜጠኞቹ በሰጡት መግለጫ ላይ አገራችን ውሳኔውን በመርህ ደረጃ የተቀበለችው መሆኑን በመግለፅ የኤርትራ መሪዎች ግን ውሳኔውን አለመቀበላቸውን በመግለጽ አንዳንዴ ለዘብተኛ ሌላ ጊዜ ደግሞ አደናቃፊ ሚና ሲጫወት የቆየው የተመድ የፀጥታው ም/ቤት ለሰላምና ለፍትህ የሚቆም ከሆነ መሠረታዊ ሚና መጫወት ያለበት አሁን ነው ብለዋል።</p>

<p>«ተመድ ወረራን የሚያበረታታ ተግባር ሲፈፅም ቆይቷል» የሚሉት አቶ ስዩም መስፍን ድርጅቱ ማዕቀብ ይደረግ ጦርነቱ ይቁም በማለት የተለያየ አቋም ሲያራምድ የነበረ መሆኑን ጠቅሰው ይኼው ድርጅት ፍትህን ተከትሎ አአድ ያቀረበውን የሰላም ሃሳብ በመያዝ ወረራንና ፀረ ሕግን የሚያበረታታ አካሄዱን ትቶ ለሕግና ስርዓት መከበር መቆም አለበት ብለዋል።</p>

<p>በተያያዘ ዜና የአአድ የመሪዎች ጉባዔን አስመልክቶ የኤርትራው ፕሬዝዳንት ኢሳያስ አፈወርቂ መግለጫ ሰጥቷል። «የኤርትራ መንግስት ነፃና ገለልተኛ የሆነ ጥናት እንዲካሄድበት በተደጋጋሚ ጥሪ ሲያደርግ ቆይቷል» ያሉት ኢሳያስ አፈወርቂ ያቀረቡት መረጃ እንደኢትዮጵያ በውንጀላ ላይ የተመሰረተ ሳይሆን ከሐምሌ 1997 ጀምሮ ኤርትራ የወረራ ሰለባን መሆኗን መላው ዓለም ተገንዝቦታል ብለዋል።</p>

<p>«አአድ በተደጋጋሚ ጊዜ ያደረገውን ጥሪ የተመድ የፀጥታው ጉባዔ ውሳኔዎችን በሙሉ የኢትዮጵያ መንግሥት ጥሷል» የሚሉት አቶ ኢሳያስ ኢትዮጵያ የኤርትራ ማሕበረሰብን ኢ-ሰብዓዊ በሆነ ሁኔታ ማባረሯ በጣም አሳዛኝ የሆነ ሁኔታ ከመሆኑም ባሻገር ኢትዮጵያ በጦርነቱ አካባቢ ያሉትን 56 የኤርትራውያንን መንደሮች ነዋሪዎች አፈናቅላለች ብለዋል።</p>

<p>የአአድን ውሳኔ በጥንቃቄ እንደተመለከቱት የገለፁት ኢሳያስ መሬት በኃይል የመያዝን መርህ በተመለከተ ኤርትራ በማንኛውም ጊዜ የተደረጉ ግጭቶችን ሁሉ ማጠቃለል አለበት የሚል እምነት እንዳላትና ግጭቱ የተጀመረው በሐምሌ ወር 1997 መሆኑን የሚያስረዳ መረጃ ለአአድ ማቅረቧንና ድርጅቱ በዚህ ወርና በግንቦት ወር 1998 በተደረጉት ሁኔታዎች ላይ ጥናት እንዲደረግ ጥሪ ማቅረቧን ጠቅሰዋል።</p>

<p>«ኤርትራ ከግንቦት ወር 1998 በኋላ እና ከየካቲት ወር 1999 በፊት በኢትዮጵያ የተያዙባት መሬቶች እንዳሉ ልታሰምርበት ትሻለች» ሲሉ እስከዛሬ ያልገለፁትን አዲስ ሃሳብ የገለፁት ፕ/ት ኢሳያስ መሬትን በኃይል የመያዝ ሁኔታ የሚለውን ሃሳብ ይህንንም ማካተት የሚገባው መሆኑን ጨምረው ገልፀዋል።</p>

<p>ኤርትራ የማስማሚያ ሃሳቦችን እንደሚከተለው ተገንዝባዋለች የሚሉት አቶ ኢሳያስ ነጥቦችን በቅደም ተከተል አቅርበውታል።</p>

<p>1ኛ መሬትን በኃይል የመያዝ ሁኔታ የሚለው ሁለቱንም አገሮች እንደሚመለከትና ግጭቱ የተካሄደባቸውን ሁሉንም ቦታዎች እንዲያጠቃልል።</p>

<p>2ኛ ሰራዊቱን ከአከራካሪ ቦታዎች ማስወጣትና ጊዜያዊ መሸጋሸግ ማለት የተለቀቁ ቦታዎችን አስመልክቶ የተሰጠ ውሳኔ አለመሆኑን።</p>

<p>3ኛ በግጭቱ ምክንያት የደረሰውን ጉዳት ለማካካስ ሰራዊቱን ከድንበር አካባቢ ማስለቀቅ ብቻ ሳይሆን በግጭቱ ምክንያት በሰው ልጆች ላይ የደረሰውን ጉዳት ማካተት አለበት ይህንን በተመለከተ ተፈናቃዮቹ በሚገባ መልኩ እንዲካሱ ቢያንስ ለተወረሰባቸው ንብረት ካሳ እንዲያገኙ።</p>

<p>4ኛ ግጭቱ በቶሎ እንዲያበቃ የማመላከት ሂደት እንዲካሄድ በማለት 4ቱን ነጥቦች ዘርዝረውታል። «ኢትዮጵያውያን ጐረቤቶቻችን የመሬት ስፋትና የሕዝብ ብዛት ሊኩራሩ ይችላሉ፣ ሆኖም ባለን የነፃነት ትግላችን በምናካሂድበት ወቅት ምሳሌ የሆንንየአልጄሪያና የኤርትራ የነፃነት ትግል ጨምሮ የዚህ ዓይነት አስተሳሰብ በጉልህ ታይቷል» ሲሉ አሁንም የድሮ አቋማቸውን አንፀባርቀዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሐምሌ 9 ቀን 1991</a></p>

</body>
</html>	
