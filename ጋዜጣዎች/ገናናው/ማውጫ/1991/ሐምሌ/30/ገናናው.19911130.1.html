<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጀርመን ባለሥልጣናት ለኢትዮጵያ የሰጡትን ምስክርነት አስተባበሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጀርመን ባለሥልጣናት ለኢትዮጵያ የሰጡትን ምስክርነት አስተባበሉ</h2>


<p>ወደ ኢትዮጵያ በመምጣት ከልዩ ልዩ የአገሪቱ ባለሥልጣናት ጋር ስለወቅታዊው ጉዳይ ውይይት ያደረጉት የእንግሊዝ ፓርላማ በእግራቸው ተተክተው የስራ ጉብኝት ለማድረግ ወደ አገራችን የመጡት የጀርመን ፓርላማ አባላት ባወጡት ጋዜጣዊ መግለጫ ላይ ባንፀባረቁበት አቋማቸው የተነሣ እንደ ምሣሌ ተደርገው ለመውሰድ በቅተዋል።</p>

<p>በወቅቱ የፓርላማው አባላት ተወካይ ለጋዜጠኞች በሰጡት ጋዜጣዊ መግለጫ ላይ የልዑካን ቡድኑ ካደረጋቸው ልዩ ልዩ ጉብኝቶች በመነሣትና ባደረጋቸው ተጨባጭ ጥናቶች በመመርኮዝ ኢትዮጵያ ላይ ወረራ የተፈፀመ መሆኑንና አገራችንም የዚህ ወረራ ሰለባ መሆኗን በመግለፃቸው የኢትዮጵያ መንግሥት እና ሕዝብ የጀርመን ልዑካን ቡድን ወራሪውን የሻዕቢያ መንግስት ወራሪ ነው በማለት ግልፅ አቋም መያዙ ያስደሰተው ከመሆኑ ባሻገር ይህ የጀርመን አቋም የመጀመሪያው ስለሆነ ለሌሎች አገሮች አርአያ እንደሚሆን በተደጋጋሚ ገልጿል።</p>

<p>የመንግሥት መገናኛ ብዙሃን ይኼንን የልዑካን ቡድን አቋም እንደታላቅ ዲፕሎማሲያዊ ድል በመቁጠር ሠፊ ሽፋን ሰጥተውታል። የመንግስት ቃል አቀባይ ጽ/ቤት በበኩሉ በዚህ አቋም ላይ በመንተራስ አርአያነቱን መቀጠል የሚገባው መሆኑን የሚያስገነዝብ መግለጫ ለማስደመጥ በቅቷል።</p>

<p>እርግጥ በወቅቱ በተደረገው ውይይት የፓርላማው አባላት ተወካይ ቃሉን በማያሻማ ሁኔታ ገልፀውታል። አንድ ጋዜጠኛ ይህንን ሃሣብ በመያዝ ኤርትራ ስትሄዱ ሌላ ሃሣብ ትሰጣላችሁ? ከምን ተነስታችሁ ይኼንን ለማለት ቻላችሁ? በማለት ሞጋች ጥያቄ አቅርቦ የነበረ ቢሆንም ተወካዮ በበኩላቸው «ይኼንን ያልነው ወደ ኢትዮጵያ በመምጣታችን ሳይሆን በጉዳዩ ላይ ጥብቅ ክትትል በማድረጋችን ነው» ሲሉ የተናገሩትን ቃል አጠናክረው ነበር።</p>

<p>ይሁንና የኢትዮጵያውያን ጉብኝት ያጠናቀቀው የጀርመን ልዑካን ቡድን ወደ አስመራ ከተጓዘ በኋላ ሌላ ሃሣብ ተከስቷል። የልዑካን ቡድኑ መሪ ሚስተር ጀዋሺም ተፒ በአዲስ አበባው ጋዜጣዊ መግለጫቸው ላይ «ኢትዮጵያ በዚህ ግጭት ሰለባ እንጂ ወራሪ አይደለችም» ሲሉ ያረጋገጡት ቃላት በአስመራ ቆይታቸው አላልኩትም የተዛባ ትርጓሜ ተሰጥቶብኛል» በማለት ማስተባበያ አቅርበዋል።</p>

<p>«እኔ ያሉት ከከፍተኛ የኢትዮጵያ ባለሥልጣናት ጋር ባደረኩት ውይይት በመነሣት ባገኘሁት መረጃ መሠረት ኢትዮጵያ ሰለባ ትመስላለች ነው» ሲሉ የፓርላማዊ መሪ ሚስተር ታቤ ለአዣንስ ፍራንስ ፕሬስ ዘጋቢ ገልፀዋል። በኤርትራው ጉብኝታቸው ወቅት አዲስ አበባ የሰጡትን ምስክርነት የዘነጉት እኝሁ ጀርመናዊ ባለሥልጣን «ይሁንና እኔ ኤርትራ ወራሪ ነች አላልኩም» ሲሉ አስተባብለዋል።</p>

<p>ኤርትራውያን ባለሥልጣናት የአባላቱ ተወካይ በአዲስ አበባ ቆይታቸው በሰጡት ጠንካራ አስተያየት የተነሣ ተበሳጭተው የጠበቋቸው መሆኑን የገለፀው ይኼው የዜናው ምንጭ አባላቱ ከባለሥልጣኑ ጋር ባደረጉት ውይይት ወቅት መጯጯህ እንደበዛና ኤርትራውያኑ የፓርላማ አባላትን ለማሳመን በጩኸት የታገዘ ንዴታዊ ንግግር ማስደመጣቸውን ገልጿል።</p>

<p>ከጀርመን አባላት ጋር ግልፅ ውይይት አድርገናል የሚለው የኤርትራ መንግስት ምንጭ በበኩሉ ውይይቱ በመግባባት መደረጉን ያስረዳው «እኛ ከጀርመናውያን ጋር ተገናኝተውን ካርታዎችን አሳይተናቸው በእውነታው ዙሪያ ተወያይተናል» ሲሉ የኤርትራው ፕሬዝዳንት ቃል አቀባይ አቶ የማነ ገ/መስቀል ተናግረዋል።</p>

<p>ይኼ ዜና በቀረበበት ወቅት በአስመራ የነበረው የጀርመን የፓርላማ አባላት ቡድን ከኤርትራ ፕሬዝዳንት ጽ/ቤት ከውጭ ጉዳይ ሚኒስትር አቶ ኃይሌ ወ/ተንሳይ ጋር የተወያዩ ሲሆን በቀጣይ ጊዜያቶች ውስጥ ከፕ/ት ኢሣያስ አፈወርቂ እና ከመላከያ ሚኒስትሩ ስብሃት ኤፍሬም ጋር ወደፍራንክፈት ከመጓዛቸው በፊት ይወያያሉ ተብሎ ይጠበቅ ነበር።</p>

<p>አባላቱ እሁድ ዕለት ከአስመራ በስተደቡብ 85 ኪ/ሜትር ያህል ርቆ የሚገኘውን የጾረናን ግንባር መጐብኘታቸውንና በአካባቢ የተቋቋመውንና ከጦር ግንባሩ አካባቢ የተፈናቀሉ ሰዎች የሰፈሩበትን ሁለት ካምፖች መመልከታቸውን ዜናው ጨምሮ ገልጿል።</p> 


<p class="align-center"><a href="/Gazettas/Genanaw/info/Genanaw.sera.html">ከገናናው ሐምሌ 30 ቀን 1991</a></p>

</body>
</html>	
