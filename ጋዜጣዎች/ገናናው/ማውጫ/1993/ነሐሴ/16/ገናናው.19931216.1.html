<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በህፃናት ወንዶች ላይ የወሲብ ጥቃት የፈፀመው ፍ/ቤት ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በህፃናት ወንዶች ላይ የወሲብ ጥቃት የፈፀመው ፍ/ቤት ቀረበ</h1>


<p>ቴር ዴዞም በተሰነ የህፃናት ግብረ ሰናይ ድርጅት ውስጥ በሚሰሩበት ወቅት ኢትዮጵያውያን ወንድ ህፃናትን በልዩ ልዩ ማባበያ የመድፈር ወንጀል የፈፀሙት እንግሊዛዊ ይኸው ወንጀላቸው ከተደረሰባቸው በኋላ ከድርጅቱ ተገልለው የነበረ ቢሆንም አምልጠው ከኢትዮጵያ ከወጡ በኋላ በቁጥጥር ሥር የዋሉት ባለፈው ሳምንት ነበር።</p>

<p>የ59 ዓመቱ እንግሊዛዊ አዛውንት ዴቪድ ክርስቲ ዘጋርዲያን የተባለ ጋዜጣ ስሜን የሚያጐድፍ ጹሑፍ ስላወጣብኝ ስሜን በመለወጥ ዴቪድ አለን ተብያለሁ በማለት ለፍ/ቤት ገልፀዋል። ተጠርጣሪው ፍ/ቤት ቀርበው የፈፀሙትን ኢ-ሰብዓዊ ድርጊት ያምኑ እንደሆነ በተጠየቁበት ወቅት መጀመሪያ ላይ አላውቅም የእምነት ክህደት ቃላቸውን ሰጥተው ይሁንና በኋላ ላይ በህፃናት ወሲብ ሁከት መጠርጠራቸውን ዛምቢያ ሉሳካ ላይ በቃል ተነግሯቸው ከሉሳካ ታፍነው ወደአዲስ አበባ መምጣታቸውን ገልፀዋል። ፖሊስ ለበለጠ ምርመራ የ14 ቀን ጊዜ ይሰጠኝ በማለት ባቀረበው ቀጠሮ መሰረት ፍ/ቤቱ ፍቃድ ሰጥቷል።</p>

<p>ሚ/ር ዴቪድ ክርስቲ ወንጀላቸው ከተጋለጠ በኋላ ማንነታቸውን ሰውረው የቆዩ ሲሆን ወደዛምቢያ የገቡትም በአፍሪካ ውስጥ የህፃናት ማዕከል ለማቋቋም በሚል እቅድ እንደሆነ ነው የተገለፀው። ሚ/ር ክርስቲ በዛምቢያ እንቅስቃሴ እያደረጉ በነበረበት ወቅት ይኸው ቅሌታቸው ስለታወቀባቸው ወደአገራቸው እንዲመለሱ ሲደረጉ አዲስ አበባ ቦሌ ትራንዚት ሲያደርጉ መያዛቸው ቢገለፅም እርሳቸው በበኩላቸው ከሉሳካ የመጣሁት ታፍኜ ነው ሲሉ አስረድተዋል።</p>

<p>ተከሳሹ የተከፈተባቸው የቅሌት ወንጀል በኢትዮጵያ ሕግ እስከ 15 ዓመት የሚያስቀጣ ነው።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ነሐሴ 16 ቀን 1993</a></p>

</body>
</html>	
