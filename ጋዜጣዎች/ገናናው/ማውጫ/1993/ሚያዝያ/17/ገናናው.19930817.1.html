<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢመማና ኢዴፓ ወቅታዊ ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢመማና ኢዴፓ ወቅታዊ ጥሪ አቀረቡ</h1>


<p>የኢትዮጵያ መምህራን ማኅበር (ኢመማ) ሚያዝያ 23 ቀን 1993 ባሰራጨው መግለጫ በአዲስ አበባ ዩኒቨርስቲ ተማሪዎች ላይ የተወሰደውን እርምጃ አውግዟል። በዩኒቨርስቲው ተማሪዎች ላይ ለደረሰው አጠቃላይ ጉዳት እንደምክንያት የጠቀሰው የአመራር ጥበብ ጉድለት መሆኑንና በዚህም የመንግሥት አካላት ተጠያቂነት ሊኖር እንደሚገባ አመልክቷል። መግለጫው በትምርህት ሚኒስቴር የተሰጠውን ማሳሰቢያ በመተቸት «ኃላፊነት የጐደለው የጥፋት ደወል ሆኖ ዩኒቨርስቲውን ያዘጋና የተጀመረውን ውይይት በሥርዓት እንዳይቋጭ ያደረገ ሆኖ አግኝተነዋል» ብሏል። አያይዞም ሚያዝያ 10 ቀን እስከ ቀኑ 6 ሰዓት ድረስ ተማሪው ትምህርቱን እንዲጀምር መማር የማይፈልግ አስፈላጊውን ፎርማሊቲ እያሟላ ዩኒቨርስቲውን በሰላማዊ መንገድ እንዲለቅ የተወሰነው ውሳኔ «አደገኛ፣ የተለመደ የመከፋፈያና ማስተዋል ያነሰው የደካሞች የመጨረሻ መልስ» በማለት አጣጥሎታል።</p>

<p>ባለፉት 10 ዓመታት የዩኒቨርስቲው ተማሪዎች በመብት ጥያቄ ላይ በርካታ መስዋዕትነት መክፈላቸውን መግለጫው አስታውሶ ይህን በመሰለው የመብት ጥያቄ ላይ በሀገሪቱ ያሉ ኮሌጆች የቴክኒክና የሙያ ተቋማት ተማሪዎች ላይ ሰቆቃ መድረሱን አመልክቷል። «የተማሪዎች አንድነትና መብታቸውን የማስከበር ብቃት ለአገር የሚጠቅም እንጂ ለአንድ ሥርዓት (መንግሥት) የሚባል እንዳልሆነ በመገንዘብ ግንዛቤያቸው እንዲሰፋና ለአገር ጠቃሚ ዜጐች እንዲሆኑ የሚደረግበት ነፃ መድረክ እንዲዘጋጅ» ያሳሰበው የኢመማ መግለጫ መንግሥት ለዚህ ተግባር እንዲዘጋጅ በመጠቆም «በመንግሥት በኩል ለጥፋት የተመዘዘው ሰይፍ ወደአፎቱ እንዲመለስ» በማለት ጠይቋል።</p>

<p>ይህ በዚህ እንዳለ የኢትዮጵያውያን ዴሞክራሲያዊ ፓርቲ (ኢዴፓ) «ኢ-ዴሞክራሲያዊና ኢ-ሕገመንግሥታዊ በሆነው «ነፃ እርምጃ» በሚካሄድ አፈና ሰላማዊ ትግላችን አስይተጓጎልም» በሚል ባሰራጨው መግለጫው የመብት ጥያቄን በውይይት ከመፍታት ይልቅ በማስፈራራት በማፈንና በመግደል መፍትሔ ሲሰጥ የቆየውና ወያኔን በማጋለጥ እርቃኑን በማስቀረቱ እና በምርጫ ወቅት ከባድ ተፎካካሪ በመሆን ትልቅ ስጋት በወያኔ ኢህአዴግ በመፍጠሩ እና የአዲስ አበባ ዩኒቨርስቲ የተማሪዎችን የመብት ጥያቄ በመደገፉ ፓርቲያንን ለማፍረስ መስመር በለቀቀ ሁኔታ በከፍተኛ አመራሮችንና በ67 አባላቶቻንን ላይ «በነፃ እርምጃ» ስም ሕገ መንግሥትን የጣሰ የሰብዓዊ መብት ረገጣ እስርና እንግልት አድርሶብናል በማለት መንግሥትን ክፉኛ የኮነነ መግለጫ አውጥቷል።</p>

<p>ኢዴፓ በዚህ መግለጫው በዜጐቹ ላይ በ«ነፃ እርምጃ» ስም በታጣቂዎች የተሰዉትን ችላ በማለት ፕሮፓጋንዳው በንብረት ውድመት ላይ ብቻ ማተኮር መንግሥት ለሚያስተዳድረው ሕዝብ ደንታ ቢስነቱን የሚያሳይ ነው ካለ በኋላ ግድያ ያልፈፀሙት ታጣቂዎች ለፍርድ እንዲቀርቡ ለሟች ቤተሰቦችም ካሳ እንዲሰጥ፣ በኢዴፓ አመራር አባላት ላይ የሚካሄደው አፈናና እስራት በአስቸኳይ እንዲቆም የታሰሩት ተማሪዎች በቀይ መስቀል እንዲጐበኙና ያለምንም ቅድመ ሁኔታ እንዲፈቱና የብሔራዊ እርቅ ጥሪ መንግሥት እንዲያደርግ ጠይቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሚያዝያ 17 ቀን 1993</a></p>

</body>
</html>	
