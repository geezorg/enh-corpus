<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመከላከያ ሠራዊቱ ውስጥ ከስልጣን ማንሳትና ማሰር እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመከላከያ ሠራዊቱ ውስጥ ከስልጣን ማንሳትና ማሰር እንደቀጠለ ነው</h1>


<p>በህወሓት ማዕከላዊ ኮሚቴ መካከል የተፈጠረውን ፖለቲካ ቀውስ ተከትሎ በሃገር መከላከያ ሠራዊት ላይ እየተካሄደ ያለው ከስልጣን የመሻርና የማሰሩ ሂደት እስካሁን እየተካሄደ መሆኑን «ወጋሕታ» የተሰኘው ጋዜጣ ዘገበ። በሀገር መከላከያ ሠራዊት ውስጥ የሚካሄደው የሹም ሽርና የማሰሩ ሂደት በተለይም በጄኔራል ፃድቃን አካባቢ ይሰሩ በነበሩ በርካታ የትግራይ ሰዎች ላይ ያተኮረ መሆኑም ተገልጿል። ጋዜጣው ቀደም ባሉት ዘገባዎቹ በርካታ የትግራይ ተወላጅ የሆኑ ኮሎኔሎች መታሰራቸውን እንደጠቀሰው አስታውሶ በአሁኑ ሰዓት እየተፈፅመ ያለውን ፖለቲካዊ አካሄድ ሲያብራራም «አደገኞች ተብለው የተጠረጠሩና ስብሰባ አንካፈልም ያሉት ከ400 በላይ ወታደራዊ መኮንኖች በታጠቅ ጦር ሰፈር በእስር ላይ ይገኛሉ» ብሏል።</p>

<p>በብርጋዲየር ጀኔራል ታደሰ ወረደ ከሚመራው 102ኛ ኮር ውስጥ በርካታ መኮንኖች ከያሉበት እየታደኑ የሚታሰሩ መሆናቸውን ጋዜጣው ጠቅሶ የዚሁ ኮር አባላት በተለይ ወሎ አካባቢ ጢጣ የታሰሩን ጨምሮ ብዛታቸው ከ400 በላይ እንደሚሆን አስታውቋል። ከነዚህ እስረኞች መካከል የአቶ ስዬ አብርሃ ወንድም ሻለቃ ወ/ስላሴ አብርሃ ታጠቅ ጦር ሰፈር ታስረው መገኘታቸውም ዘግቧል። ሻለቃው ግንቦት 21 ቀን ወደአዲስ አበባ ሲጓዙ በመንገድ ተጠልፈው የት እንደደረሱ እንዳልታወቀና ለዚህም ቤተሰባቸው ከፍተኛ ጭነት ላይ መውደቁን ይኼው ጋዜጣ በዘገባው አስታውሷል።</p>

<p>«ወጋሕታ» የአገር መከላከያ ምንጮቹን ጠቅሶ እንደዘገበ እነዚህ በብዛት እየታሰሩ ያሉት የ102ኛ ኮር አባላት የፀረ ሻዕቢያ ወረራ አቋም የነበራቸውና በተለያዩ አውደግንባሮች ሠራዊቱን በመምራትና በማዋጋት ከፍተኛ ሚና የተጫወቱ ናቸው ብሏል። ዘገባው ቀጥሎም «የምንከተለውን ሥርዓት ሊቃወሙ የሚችሉ አደገኞች ናቸው በሚል ከማሰር አልፈው የታሰሩበትም ምክንያት የማይገለጥላቸውና ወደሚመለከተው ወታደራዊ ፍ/ቤት የማይቀቡ እንዲሁም በእስራት እየተንገላቱ ለጀግና ከሚከፈለው ዋጋ ይልቅ ግፍ ይፈፀምባቸዋል» ብሏል።</p>

<p>ይህ በሰራዊቱ ላይ እየተወሰደ ያለው እርምጃ ከ102ኛ ኮር አልፎ ሌሎች የመከላከያ አባላትን በሰፊው እያሳሰበ መሆኑም ተገልጿል።</p>

<p>በተያያዘ ዜናም በሃገር መከላከያ ሠራዊት ውስት በተለያዩ ቦታዎች እዬካሄደ ያለው ስብሰባ አሁንም የቀጠለ መሆኑ ሲታወቅ በዚሁ ወቅትም በርካታ የሰራዊት ጥያቄ እየተነሳ ነው ሲል ወህጋታ ዘግቧል። በዚሁ መሰረት ከፍተኛ ወታደራዊ ባለስልጣኖች ደረጃ እየተካሄደ የሰነበተው ስብሰባ የሚቀትልበትንና በታችኞቹ የሰራዊቱ አባላትም ዘንድ ያካሄዱ ተብሎ የነበረው ስብሰባ በሰራዊቱ ውስጥ እየተነሳ ባለው የደመወዝ ጭማሪ ጥያቄ ሳቢያ እንደታሰበው ሊጀምር አልቻለም ብሏል ጋዜጣው።</p>

<p>ይኸው የደመወዝ ጥያቄ በተለይ በቡሬ ግንባር ከሚገኘው ሠራዊት እንደመጣና የመከላከያ ሠራዊቱ አመራር አካላትም እንዳሳሰበ ተገልጧል። በዚሁም መሰረት ለዚህ ጥያቄ መልስ ለመስጠት የአመራር አባላቱ እየመከሩበት መሆኑን ተመልክቷል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሐምሌ 4 ቀን 1993</a></p>

</body>
</html>	

