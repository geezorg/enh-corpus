<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ወጣት ቡድን ተጫዋቾች ጠፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ወጣት ቡድን ተጫዋቾች ጠፉ</h1>


<p>ኢትዮጵያ በታሪክ ለመጀመሪያ ጊዜ በዓለም የወጣቶች ሻምፒዮና የመሳተፍ እድል አግኝታ ወጣት ብሔራዊ ቡድኑ ወደአርጀንቲና መሄዱ ይታወሳል። የቡድናችን በ13ናው የዓለም ወጣቶች ዋንጫ (አርጀንቲና 2001) በምድብ አምስት ከኢኳዶር፣ ከኮስታሪካና ከሆላንድ ጋር ተጫውቶ ባደረጋቸው ሦስት ግጥሚያዎች ጥሩ እየተጫወተ በሁሉም ተሸንፎ ከውድድሩ በጊዜ ከተሰናበቱት ቡድኖች አንዱ ሆኗል።</p>

<p>ከውጤት አንፃር በኢኳዶር 2 ለ1 በኮስታሪካ 3 ለ1 በመጨረሻም በሆላንድ 3 ለ 2 ተሸንፎ አራት ግቦችን አስቆጥሮ ስምንት ተቆጥሮበት ከካናዳ በላይ ሆኖ መመለሱ አጥጋቢ ባይሆንም በውድድሩ መሳተፋችን እራሱ የወደፊቱ የኢትዮጵያ እግር ኳስ እድገት አቅጣጫ ለመጠቆም የቻለ ነው።</p>

<p>ቡድኑ በነገው ዕለት አዲስ አበባ እንደሚደርስ የኢትዮጵያ ፉት ቦል ፌዴሬሽን ባወጣው መግለጫ ቀደም ብሎ ማሳወቁ ይታወሳል። ይሁንና ለውድድሩ ወደአርጀንቲና ከተላኩት የወጣት ብሔራዊ ቡድናችን ተሰላፊዎች ውስጥ ሦስቱ ማለትም ሁሴን ሰማን፣ እስማኤል አቡበከርና፣ ጌታቸው ሰለሞን ኮብልለው መቅረታቸው ታውቋል።</p>

<p>ሶስቱ ተጫዋቾች ባለፈው እሁድ በሆላንድ 3 ለ2 ተሸንፎ ወደሁለተኛ ዙር ለማለፍ ላልቻለው የኢትዮጵያ ወጣት ቡድን ከተሰለፉ በኋላ ከግጥሚያው መጠናቀቅ ጥቂት ሰዓታት በኋላ በመሀል ሳልታ ከተማ በሚገኝ አንድ ናይት ክለብ ለመዝናናት ከሆቴላቸው ወጤው ከእሁድ ምሽት ጀምሮ እስከ ትናትን ድረስ ብሔራዊ ቡድኑ ወደአረፈበት ሆቴል ሳይመለሱ መቅረታቸው ተረጋግጧል።</p>

<p>የኢትዮጵያ ቡድንን ያያዘው አውሮፕላን ወደአዲስ አበባ የሚያደርገው ጉዞ ትናትን የአርጀንቲናን ምድር ለመልቀቅ ሲጀምር ሦስቱ ተጫዋቾች በኤርፖርት ሳይገኙ ቀርተዋል። በአጠቃላይ ሦስቱ ተጫዋቾች ከእሑድ ጀምሮ ትናንት ከቀትር በኋላ የኢትዮጵያ ቡድን አርጀንቲናን ለቆ እስከወጣበት ድረስ የሶስቱን ተጫዋቾች አድራሻ ለማወቅ አለመቻሉ ታውቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሰኔ 20 ቀን 1993</a></p>

</body>
</html>	
