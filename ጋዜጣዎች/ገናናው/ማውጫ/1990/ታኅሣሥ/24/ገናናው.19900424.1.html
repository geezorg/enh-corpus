<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራይ ጭቁን ሕዝብ በየ3 ወሩ ልጆቹን ግብር እየሰጠ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h2>የመላው ትግራይ ህዝብ ደህንነት ግንባር ወያኔን አጋለጠ</h2>
<h1 class="align-center">የትግራይ ጭቁን ሕዝብ በየ3 ወሩ ልጆቹን ግብር እየሰጠ ነው </h1>


<p>የመላው ትግራይ ህዝብ ደህንነት ግንባር /መትህደግ/ ዋና ጽ/ቤቱ ከሚገኝበት ከካናዳ ርእሰ ከተማ ቶሮንቶ ባሠራጨው መግለጫ ወያኔ/ህወሓት በትግራይ ጭቁን ህዝብ ስም እየፈፀመ ነው ያላቸውን ድርጊቶች በማጋለጡ ይኸው ሁኔታ እንዲገታ ጠየቀ።</p>

<p>ግንባሩ በእዚሁ መግለጫው በአጽንኦት እንደገለፀው ህወሓት ወደ ሥልጣን ኰርቻ የወጣው በትግራይ ህዝብ ስም ቢሆንም ለክልሉ ደሀ ኢትዮጵያዊ ይህ ነው የሚባል ተግባር ያላከናወነ ከመሆኑም በተጨማሪ ለህዝቡ የተረፈው ከጠመንጃ ተገዶ መገዛት እና በሌላው ኢትኦጵያዊ ዘንድ በጥላቻ እንዲታይ መብቃትን ብቻ ነው ብሏል።</p>

<p>መግለጫው አክሎ እንደገለፀ በሥልጣን ላይ የሚገኙት የትግራይ ልጆች የትግራይንህዝብ ለመጥፎ ስራቸው ሽፋን አድርገው እየተጠቀሙበት ሲሆን በትግራይ ስም የሚቀበሉትን እርዳታም ሆነ የሚወስዱትን ብድር በራሳቸው እና በዘመዶቻቸው ስም በአገር ውስጥ ንግድ እያስፋፉበት ሲሆን ለወደፊትም ሃይልና ጉልበት ይሆኗቸው ዘንድ ያቋቋማቸውን የሞኖፓሊ ኩባንያዎች ግንባታ ይፋጥንበታል ከማለቱም ባሻገር በውጪ ባንኮችም በስማቸው ተቀማጭ ገንዘብ ማኖራቸውን አውስቷል።</p>

<p>በስመ ህወሓት እና ወያኔ መላው ትግራይ ህዝብ ጥላቻን እና ቂምን ሊያተርፍ አይገባውም ያለው ይኸው የመላው ትግራይ ህዝብ ደህንነት ግንባር የካናዳ መግለጫ በማስከተልም እንዳተተው የትግራይ ጭቁን ህዝብ ከሌላው የኢትዮጵያ ዜጋ ባልተለየ መልኩ በጠመንጃ አፈሙዝ ተገዶ እየተረገጠ እየተገዛ ነው ያለ ሲሆን እንደውም ይባስ ብሎ በሶስት ወሩ በሚደረግ ምልመላ ልጆቹን ለሚሊሻነት እየገበረ ነው በማለት አማሯል።</p>

<p>ከጊዜ ወደጊዜ የተለያየ ስም ያላቸው ፀረ ወያኔ/ኢህአዴግ አቋምና መርሐ ግብር ያላቸው ተቃዋሚ ቡድኖች ብቅ-ብቅ እያሉ ሲሆን ይኸው የመላው ትግራይ ህዝብ ደህንነት ግንባር በሃገር ውስጥ ያለው እንቅስቃሴው ምን ያህል እንደሆነ ለማወቅ አልተቻለም። በምዕራብ ትግራይ የሽምቅ ውጊያ መጀመራቸውን ይፋ ካደረጉት አማፂያንም ጋር መወገን አለመወገኑን አስመልክቶ የተባለ ነገር የለም። በቅርቡ በመቀሌ በተደረገው የህወሓት አምስተኛ መደበኛ ጉባዔ ላይ የክልሉን ሰላምና መረጋጋት አስመልክቶ በይፋ የታወቀ አጀንዳ ያለመያዝ የሚታወስ ሲሆን ተቃዋሚዎች መኖራቸውን ለማመን ያለመፈለግ ሁኔታ ይኑር አሊያም «ሰላምና ዴሞክራሲው» አስተማማኝነቱ እየተሰማቸው ይሁን ለማረጋገጥ አዳግቷል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ታህሳስ 24 ቀን 1990</a></p>


</body>
</html>	
