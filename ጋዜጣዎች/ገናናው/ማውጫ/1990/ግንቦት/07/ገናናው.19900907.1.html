<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ ሠራዊት በአገሩ ላይ የተሰነዘረበትን ጥቃት ለመመከት ወደ ትግራይ ተመመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">የሻዕቢያ ጦር የኢትዮጵያን ድንበር በኃይል ወርሮ ያዘ</span></h3>
<h2 class="align-center">የኢህአዴግ ሠራዊት በአገሩ ላይ የተሰነዘረበትን ጥቃት ለመመከት ወደ ትግራይ ተመመ</h2>
<h3 class="align-center">«ያሣደግነውን ልጅ ከመቅጣት፣ የገነባነውን ቤት ከማፍረስ የሚያግደን የለም»</h3>

 
<p>የኢትዮጵያና የኤርትራ ግንኙነት እለት በእለት እየሻከረ በመምጣቱ ወደለየለት ወታደራዊ ግጭት ማምራቱ ተገለጠ። የሻዕቢያ ጦር የኢትዮጵያን ድንበር ጥሶ በመግባቱ በአስቸኳይ ለቆ በጣሊያን ጊዜ በተከለለው ድንበሩ ላይ እንዲሰፍር አስቸኳይ ትእዛዝ ከኢትዮጵያ መንግሥት ቢደርሰውም በማን አለብኝነት ትእዛዙን ባለማክበሩ ምናልባት ችግር ቢፈጥር ታስቦ ቡሬ ሙዳይቱ ላይ ሁለት ብርጌድ ሜካናይዝድ የኢትዮጵያ ጦር ተልኮ እንደነበር ሲገለጽ የሻዕቢያ ሠራዊት ሊያደርስ የሚችለውን አደጋ ለመቋቋም ሲባል በኤርትራ አዋሳኝ ድንበሮች ላይ ሁሉ የኢትዮጵያ ወታደሮች በተጠናከረ መልኩ እንዲሰፍኑ መደረጉ ሊታወቅ ተችሏል።</p>

<p>ይህ በእንዲህ እንዳለ ከትናንት በስቲያ ምሽት ማለትም ግንቦት 5 1990 ዓ.ም. ከሚኒስትሮች ምክር ቤት መግለጫ እንደሚያመለክተው የኤርትራ ጦር የኢትዮጵያን ድንበር ጥሶ ጉዳት ማድረሱንና የኢትዮጵያን ክልል በኃይል መያዙን አስታውቆ በአስቸኳይ የኢትዮጵያን ድንበር እንዲለቅ አስጠንቅቋል። የመግለጫውን ሙሉ ቃል ከዚህ በታች አቅርበነዋል።</p>

<p>የኢትዮጵያ ፌዴራላዊ ዲሞክራሲያዊ መንግሥትና መላው የአገራችን ሕዝቦች በውስጣችንም ሆነ በአካባቢያችን ዘላቂ ሰላም እንዲሰፍን ለማድረግ ብርቱ ጥረት ስናደርግ ቆይተናል። ለዚህም ሲባል በውስጣችን ዘላቂ ሰላም ለማስፈን ከምናደርገው ጥረት ባልተናነሰ ደረጃ ከጐረቤት አገሮች ጋር በእኩልነትና ሉዓላዊነትን በማክበር ላይ የተመሰረተ ግንኙነትን ለማዳበር ያልተቆጠበ ጥረት አድርገናል።</p>

<p>ሰላም የሰፈነበትና በጋራ ጥቅም ላይ የተመሠረተ ጉርብትና ሲዳብር የአካባቢያችን ሕዝቦች በሙሉ ተጠቃሚ እንደሚሆኑ በማመንም ለአካባቢያችን ሰላም በጽናት ቆመናል። ወደፊትም ለአካባቢያችን ሰላም ያለን ይህ አቋም እንደፀና ይቀጥላል። የኢትዮጵያ ፌዴራላዊ ዲሞክራሲያዊ መንግሥትና መላው የአገራችን ሕዝቦች ከጐረቤት አገሮች ጋር ባለን ግንኙነት ዘላቂ ሰላም እንዲኖር ሲጥሩ ከጐረቤት አገሮች ጋር ድንበር አካባቢ የሚነሱ የይገባኛል ጥያቄዎችን በሰላማዊ መንገድ ሊፈቱ እንደሚችሉ በማመን ነው።</p>

<p>በዚሁ መሠረት በተወሰኑ የአገራችንና የኤርትራ ድንበር ላይ የሚነሱ የይገባኛል ጥያቄዎችም እንደዚሁ በሰላምና በውይይት እንዲፈቱ የበኩላችንን ጥረት ስናደርግ ቆይተናል። ሃቁ ይህ ሆኖ ሳለ የኤርትራ መንግሥትና አገሪቱን በመምራት ላይ የሚገኘው ሕዝባዊ ግንባር የሚያነሱትን የድንበር ይገባኛል ጥያቄ በሰላማዊ መንገድ ለመፍታት ከተጀመረው ጥረት በማፈንገጥ ጥያቄውን በኃይል ለመፍታት ተንቀሳቅሰዋል። በዚህም መሠረት ትናንት ግንቦት 4 ቀን 1990 ዓ.ም. የይገባኛል ጥያቄ ወደሚያነሱበት የኢትዮጵያ ድንበር ዘልቀው ገብተዋል።</p>

<p>በአካባቢው ለፀጥታ ማስከበር ሥራ ከተመደቡት የፖሊስና የሕዝባዊ ሚሊሺያ ጋር ግጭት በመፍጠርም የተወሰኑ ቦታዎችን ተቆጣጥረዋል። የኢትዮጵያ ፌዴራላዊ ዲሞክራሲያዊ መንግሥት በኤርትራ መንግሥትና በሕዝባዊ ግንባር በኩል የተወሰደው ይህ እርምጃ የይገባኛል ጥያቄዎችን በሰላም ለመወሰን የተጀመረውን ጥረት የሚያደናቅፍ ከመሆኑም በላይ የኢትዮጵያን ሉዓላዊነት የሚዳፈር በመሆኑ አጥብቆ ይኮንነዋል። የኤርትራ መንግሥት የጀመረውን የጠባ አጫሪነትና የትንኮሳ እርምጃ አቁሞ ያለምንም ቅድመ ሁኔታ የኢትዮጵያን ድንበር በአስቸኳይ ለቆ እንዲወጣ ይጠይቃል። የኤርትራ መንግሥትና ሕዝባዊ ግንባር ከዚህ የጠብ አጫሪነትና የትንኮሳ እርምጃ ተቆጥበው ከያዙት የኢትዮጵያ ድንበር ያለምንም ቅድመ ሁኔታ ካልወጡ የአገራችንን ሉዓላዊነት ለማስከበር ሁኔታው የሚጠይቀውን እርምጃ ሁሉ እንደሚወስድ በጥብቅ ያስጠነቅቃል።</p>

<p>የኢትዮጵያ ፌዴራላዊ ዲሞክራሲያዊ መንግሥት የሚኒስትሮች ምክር ቤት</p>

<p>ግንቦት 5-1990ዓ.ም.</p>

<p>ይህ በእንዲህ እንዳለ የትግራይ ብሄራዊ ክልላዊ መስተዳድር የኤርትራ መለያ ሰሌዳ የለጠፉ ተሽከርካሪዎች ከትግራይ ነዳጅ እንዳይቀዱ የሚያግድ መመሪያ አውጥቶ እንደነበርና በትግራይ የሚኖሩ እድሜያቸው 20 ዓመት በላይ የሆኑ ኤርትራውያን በተለይም የኤርትራን ዜግነት የመረጡ በትግራይ መሬትና የንግድ ፈቃድ እንዳያገኙ የሚያግድ መመሪያ ወጥቶ እንደነበር ሊታወቅ ተችሏል። የሻዕቢያ መሪዎች የጠ/ሚ መለስ ዜናዊ አመራር አቋሙን በአስቸኳይ ከለወጠ ያሳደግነው ልጅ ከመቅጣት፤ የገነባነውን ቤት ከማፍረስ የሚያግደን የለም» በማለት ይዝቱ እንደነበር በሰፊው ይወራል። የድንበሩ ጉዳይ ቁርጥ መፍትሔ እስከሚያገኝ የትግራይ ሕዝብ ድንበሩንና ንበረቱን በንቃት እንዲጠብቅ ጥሪ የተደረገለት መሆኑም ተደምጧል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ግንቦት 7 ቀን 1990</a></p>




</body>
</html>
