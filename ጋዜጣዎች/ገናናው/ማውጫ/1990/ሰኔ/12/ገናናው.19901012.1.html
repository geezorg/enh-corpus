<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያኑ ከአሰብ እንዳይወጡ ታገቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኢትዮጵያውያኑ ከአሰብ እንዳይወጡ ታገቱ</h1>

 
<p>በአሰብ የሚኖሩ ኢትዮጵያውያን ተደራራቢ ግፍና በደል እንደደረሰባቸው ተገለጠ።</p>

<p>አቶ መሐመድ በሪሁ በአሰብ ወደብ የኢትዮጵያ ቆንስል የነበሩ ከትላንት በስቲያ በሰጡት መግለጫ የሻዕቢያ መንግስት በአሰብ ወደብ በሚኖሩ ኢትዮጵያውያን ላይ ያደረሰውን በደል እንዲሁም በወደቡ ስለተከማቸው ልዩ ልዩ ንብረት እየደረሰበት ስላለው ጉዳት ዝርዝር መግለጫ ሰጥተዋል።</p>

<p>እንደ ቆንስላው ገለጣ ከሆነ በአሰብ ወደብ ላይ መታወቂያ የወሰዱና በውል የሚታወቁ ኢትዮጵያውያን እንዲሁም በተለያየ መንገድ በከተማዋ የሚኖሩ ኢትዮጵያውያን ቁጥር በአጠቃላይ 26ሺህ ያህል ሲሆን ከፍተኛ የአየር ሙቀት ባለበት በዚህ ወቅት ኢትዮጵያውያኑ ከከተማዋ እንዳይወጡ ታግተዋል።</p>

<p>በአሰብ ወደብ 3ሺህ ያህል ኢትዮጵያውያን ተማሪዎች የሚገኙ ሲሆን የ8ኛ ክፍል ተማሪዎች ብሔራዊ ፈተና እንዳወስዱ ተደርገዋል። ከግንቦት 15 ቀን 1990 ወዲህ ወደ አሰብ የሚገባና የሚወጣ ተሽከርካሪ መቆሙን የገለጡት አቶ መሐመድ በሪሁ በአሰብ የሚኖሩ ኢትዮጵያውያን እንዳይወጡ በሻዕቢያ መታገታቸውን ገልጠው በተለያየ መልክ ወደ ኢትዮጵያ ለመመለስ የሞከሩ ዜጎች ተይዘው መታወቂያቸውን መነጠቃቸውን አስታውቀዋል። ቀደም ባለው ጊዜ ወደ ኢትዮጵያ ለመመለስ የጠየቁ ኢትዮጵያውያንም ለመውጫ ብር 128 ለመክፈል ይገደዱ እንደነበር ቆንስላው አስታውቀዋል።</p>

<p>ወጋህታ የተባለ የሻዕቢያ ሰራዊት ቡድንም በከተማዋ የሚገኙ ኢትዮጵያውያን ሆቴል ውስጥ ከተመገቡ በኋላ አንከፍልም በማለት ችግር መፍጠራቸውን እና አያሌ ኢትዮጵያውያንን መደብደባቸው ብሎም ማሰራቸውን ቆንስሉ ገልጠዋል።</p>

<p>በአሰብ የኢትዮጵያ ቆንሲል የነበሩት እና በቅርቡ ወደ ጅቡቲ የተዛወሩት አቶ መሐመድ በሪሁ ትላንት ታትሞ ለወጣው አብዮታዊ ዲሞክራሲ ጋዜጣ ከሰጡት መግለጫ ለመረዳት እንደተቻለው በአሁኑ ወቅት አሰብ ወደብ ላይ ከፍተኛ የንብረት ክምችት ይገኛል።</p>

<p>እንደ አቶ መሐመድ መግለጫ ከሆነ በግንቦት ወር መጨረሻ በአሰብ ወደብ 135.7 ደረቅ ጭነት የሚገኝ ሲሆን 55.95. ቶን የእርዳታ እህል 638. ቶን ማዳበሪያ 1028 ትናንሽ እና ትላልቅ መኪናዎች ዶዘሮች እና ትራክተሮች እንደሚገኙ ለማወቅ ተችሏል። በኤክስፖርት ንብረት ረገድም 6ቶን ቡና፣ 820 ቶን ጥራጥሬና የቅባት እህል 45 ሚሊዮን ሊትር ነዳጅ እንደሚገኝ አቶ መሐመድ አስታውቀዋል።</p>

<p>ይህ በእንዲህ እንዳለ ኢትዮጵያ በአሰብ ወደብ መጠቀሟን በማቆም ወደ ጂቡቲ ፊቷን ከአዞረች ወዲህ በወደቡ ያለ ፓስፖርት ለመጠቀም እንዲችሉ ለ5ሺህ የከባድ መኪና ሾፌሮች ረዳቶች መታወቂያ መሰጠቱን ከመንገድ ትራንስፖርት የተገኘው ዜና ያስረዳል። ኢትዮጵያ ከግንቦት 5 ቀን 1990 ጀምሮ በጅቡቲ በኩል ቀጥታ አገልግሎት መጠቅም ጀምራለች።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሰኔ 12 ቀን 1990</a></p>

</body>
</html>	
