<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ገብሩ አስራት ትምክህተኛ ጋዜጠኞች ጦርነቱ እንዲጀመር ይገፋፋሉ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ገብሩ አስራት ትምክህተኛ ጋዜጠኞች ጦርነቱ እንዲጀመር ይገፋፋሉ አሉ</h1>

 
<p>አቶ ገብሩ አስራት የትግራይ ክልል መንግሥት ርዕሰ ብሔር ሃገራቸው ከኤርትራ ጋር ባላት የድንበር ግጭት መንስኤ የምታደርገው የጦርነት ዝግጅት ፈጣን በሆነ ሁኔታ ዝግጅቱ መሳካቱን ከእፎይታ መጽሔት ጋር በአደረጉት ቃለ ምልልስ ይፋ አደረጉ።</p>

<p>ርዕሰ-ብሔሩ ገብሩ አስራት ከመጽሔቱ ጋር አደረጉት በተባለው ቃለ ምልልስ እንዳስታወቁት «የሰላም ጉዳይ በሩ ጠባብ ቢሆንም ጉዳዩ እንዳለ ነው። ለጦርነቱ የሚደረገው ዝግጅት እየተፋጠነ ነው። ጥሩ ደረጃ ላይ ደርሷል። አቢይ ጉዳይ የሆነውን የጦርነት ሕግጋትን ስልትን ተከትለን እንሄዳለን።» ማለታቸውን መጽሔቱ ዘግቧል።</p>

<p>ኤርትራውያን ወደ ኢትዮጵያ ለመግባት ትግራይን እንደ መረማመጃ መሬት ነው የሚቆጥሯት ያሉት ገብሩ አስራት ኤርትራ የጣልያን ቅኝ ግዛት ሆና ስለነበርና የስራ እድል ያላት በመሆኑ ጐረቤቷ ከሆነችው ከትግራይ ብዙ የቀን ሰራተኞች ወደ ኤርትራ ሄደው ጉልበታቸውን እየሸጡ በመኖራቸው አሁን ድረስ በዚህ አይነት ያዩናል ሲሉ በኤርትራውያኑ አመለካከት አማረዋል።</p>

<p>ወታደራዊ ፍልሚያ ሲካሄድ እንደ ወታደር ነው ማሰብ ያለብን ያሉት ገብሩ አስራት ስለ ጦርነቱ ያላቸውን አቋም ሲገልፁ «የሰከነ ዝግጅት፣ የሰከነ አመራር አስፈላጊ ሆኖ ይታየኛል። በችኮላ የሚሆን ነገር የለም። በችኮላ ውጊያ ሊካሄድ ይችላል። ግን እኛ ጦርነት ውስጥ ስንገባ አቅማችን ሣይደክምና ሳይሟሽሽ እኛ በምንመርጠውና በምንፈልገው መንገድ እንዲሆን ይፈለጋል። የተሰለፈው ሠራዊት ሚሊሺያ፣ ወጣት የሚከፍለው መስዋዕትነት የተወሰነ እንዲሆን ሰከን ብለን ወታደራዊ ሕግጋትን ተከትለውን ጦርነት ማካሄድ ነው የሚመረጠው። በፉከራ ተነስተን የምናካሂደው ጦርነት አይሆንም። የሠራዊታችን፣ የሕዝባችን ሕይወትና ሕልውና በሚጠብቅ መንገድ ነው ውጊያው መካሄድ ያለበት» ሲሉ ስለ ጦርነቱ አለመጀመር የሚያጉተመትመውን ወገን ተችተዋል።</p>

<p>ርዕሰ-ብሔር ገብሩ አስራት ትችታቸውን በመቀጠል ጦርነቱ በአስቸኳይ መጀመር አለበት በማለት የሚከራከሩትን የሃገሪቱን ዜጐች በተለይም የትምክህት ጋዜጠኞች ያሏቸውን አብዛኛው ግምት ነፃውን ፕሬስ እንደሆነ ግምት የሚሰጥበትን አካል ትዝብት የሚያጭር አባባል ማስደመጣቸው ብዙሃኑን አሳዝኗል።</p>

<p>ገብሩ አስራት እንዲህ ይላሉ«... ሌሎች የትምክህርት ጋዜጠኞችና ትምክህተኞች የኢትዮጵያ ሕዝብ ለማስጨረስ ምንም ደንታ ስለሌላቸው፣ ለእኛ ኢትዮጵያውያን ድልም ምንም ደንታ ስለሌላቸው ይህን ነገር እንደ ድክመት አድርገው በማቅረብ መንግሥትንና ሕዝብን ኢሕአዴግንና ሕዝብን ለማራራቅ የሚያደርጉት ሙከራ አለ። ወታደራዊ ሕግጋትን ሳንከተል እንዲሁ በጭፍን እንድንዋጋ ይፈልጋሉ። ስለዚህ አንዳንዶች የሚያነሱት ጥያቄ የራሱ የሆነ ስውር ደባ አለበት የኢትዮጵያ ሕዝብና መንግሥት ግን የሚያደርጉትን ነገር በሚገባ ያውቃሉ።»</p>

<p>ይሁን እንጂ ታዛቢዎች እንደሚገልፁት የርዕሰ-ብሔሩ ቃለ ምልልስ እንዳስታወቀው በእርግጥ የወገንን ሕይወት ለመታደግ ሲባል ጦርነቱን ለማዘግየት የግድ ቢል በአኳያውም በጠላት ወገን የሚኖረውን ኃይል ለማጠናከር ጊዜ መስጠት መሆኑን ያሰምሩበታል። ታዛቢዎች እንደሚሉት የኤርትራ መንግሥት መሬታችንን በኃይላችን በጠመንጃ ተጽእኖ ወስዶ ሰላማዊ ሕይወቱን በመምራት ላይ ይገኛል። የአየርም ሆነ የባሕር ላይ ማዕቀቡም ግልጽ ባልሆነ ምክንያት /እንደተባለው በምስጢር/ በመነሳቱ የሻእቢያ መንግሥት ያለ ሃሳብ የሚፈልጋቸውን የጦርነት ማቴሪያሎች እንዲያግዝ ረድቶታል። ይህም ለሰራዊቱ መጠናከር አስተዋጽኦ አድርጓል። ሕዝቡ ለሰራዊቱ ያለውን ፍቅርና አክብሮት በተግባር እየገለፀ ይገኛል። ይህን ማድረግ በኃይል አንገቱን ያስደፍውን ወራሪ ኃይል ሹሞ ሸልሞ የላከው የወገን ጦር ረግጦ ለማየት ካለው ጽኑ ምኞት የተነሳ ነው። ቴክኖሎጂ ባልተስፋፋበት ዘመን አፄ ምኒልክ የኢትዮጵያን ሕዝብ ይዘው ያደረጉት ተጋድሎ ያስታውሳል። በኢትዮጵያ ታሪክ ጠላት የኢትዮጵያን መሬት ይዞ ሠራዊት መጪውን በመጠባበቅ ብቻ የቆየበት ዘመን የመጀመሪያው ይህ መሆኑ ነው የሚነገረው ይላሉ ታዛቢዎች።</p>

<p>በመሆኑም ነው የሕዝቡ በቁጭትና እልህ ሠራዊቱ በጀግንነት ተዋግቶ ድል መጨበጡን መስማት የሚፈልገው እንጂ አቶ ገብሩ እንዳሉት የኢትዮጵያን ሠራዊት መዳከም ከመፈለግ የመነጨ አለመሆኑን ሲያሰምሩበት የመከላከያ ሠራዊቱን መዳከም የሚፈልጉ ሻዕቢያና ወኪሎቹ ብቻ መሆናቸውን የፖለቲካ ተጠባቢዎች ይገልፃሉ።</p>

<p>ራሳቸው ገብሩ አስራት ከመጽሔቱ ሪፖርተር «በቅርቡ በቴሌቪዥን ባደረጓቸ ንግግሮች ቁጣ ውስጥና እልህ ውስጥ እንደነበሩ እያነሱ ብዙዎች ታዳሚዎች ይወያዩበታል። ንዴተኝነት የእርስዎ ባሕርይ ነው ወይስ ወራሪው ያሳደረብዎ ስሜት?» ተብለው ለተጠየቁት ሲመልሱ «ሲበደል የማይናደድ ሰው የለም መብቱ ሲደፈር የማይበሳጭ የለም። ነፃነቱ ሲገፈፍ፣ በነፃነቱ፣ በመብቱ፣ በአገሩ የሆነ ነገር ሲቃጣ መናደድ ተራና ኢምንት ነገር ነው። ዳሩ ግን በንዴትና በቁጣ የሚያልቅና የሚፈፀም ነገር የለም። ይህን አላምንበትም። ረጋ ብሎና አስቦ የሚፈፀም ስራ ነው የሚያዋጣው። እኔ በአጠቃላይ እንደ ሕዝቡና እንደ ጓዶቼ ሁሉ በሻዕቢያ ተግባር ተናድጃለሁ። መናደድም አለብኝ። የሆነው ሆን ግን ይህ ባሕሪዬ ነው ለማለት ግን አልደፍርም። እንደዚህ ያሉ ሁኔታዎችን አጠቃላይ ሕዝብን ያስቆጡ ናቸው።» ማለታቸው እየታወቀ ሕዝቡ ላይ እሳቸው የደረሳባቸው ስሜት ሲደርስ «የትምክህት ጋዜጠኞችና ትምክህተኞች...&ራቁኦ፤ ማለታቸው ለትዝብት እንደዳረጋቸው ታዛቢዎች ይገልጻሉ። ርዕሰ ብሔር ገብሩ አስራት ወራሪው ኃይል ድንበር ጥሶ እንደገባ «የትግራይ ሕዝብ ሆይ! ወንድምህ ከሆነው ከኢትዮጵያ ሕዝብ ጋር ተነስ! ታጠቅ ዝመት!» ማለታቸው አይዘነጋም።</p>


<p class="align-center"><a href="/Gazettas/Genanaw/info/Genanaw.sera.html"> ከገናናው ሐምሌ 17 ቀን 1990</a></p>

</body>
</html>	
