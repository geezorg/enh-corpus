<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ መስተዳደርና ባለታክሲዎች ከነሹፌሮቻቸው ላለመስማማት ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">የአዲስ አበባ መስተዳደርና ባለታክሲዎች ከነሹፌሮቻቸው ላለመስማማት ተስማሙ</span></h2>
<h3 class="align-center">«አድማው ካልቆመ ባለንብረቶች ፈቃዳቸውን ሾፌሮችም የመንጃ ፈቃዳቸውን ይነጠቃሉ» አቶ አሊ አብዶ</h3>
<h3 class="align-center">«እና ያለነው ሲኦል ውስጥ ነው አገራችንን እንድንጠላ እየተደረግን ነው» የታክሲ ባለንብረቶች</h3>
<h2 class="align-center">«የተጣለብን የቅጣት ሸክም ከአቅማችን በላይ ነው» የታክሲ ሾፌሮች</h2>


<p>ሐምሌ 1 ቀን 1990 ዓ.ም. በአዲስ አበባ ከተማ ውስጥ የሚገኙት ታክሲዎች አደረጉ በተባለው የስራ ማቆም አድማ የተነሳ የአዲስ አበባ መስተዳድር ምክር ቤት የጠራው ስብሰባ ትናንት ሐምሌ 2 ቀን 1990 ዓ.ም በአዲስ አበባ ማዘጋጃ ቤት የቲያትርና ባሕል አዳራሽ ውስጥ ተካሄደ።</p>

<p>በአቶ አሊ አብዶ የአዲስ አበባ መስተዳድር ምክር ቤት ፕሬዝዳንት በተመራው በዚህ ስብሰባ ላይ በሺዎች የሚቆጠሩ የታክሲ ባለንብረቶችና አሽከርካሪዎች መገኘታቸው ታውቋል። በሃገሪቷ ውስጥ ሕግ አለ መስተዳድሩም እንዲዚሁ ሕግ አለው። ስለሆነም ሕግንና ደንብን ተከትሎ መሄድ ሲቻል የስራ ማቆም አድማ መደረጉ መንግሥታቸውን እንዳሳዘነው የገለፁት የመስተዳድሩ ፕሬዝዳንት ያለምንም የመንግሥት ፍቃድ ሕግ ተጥሷል በማለት ጉዳዩን ያስተባበሩት ጥቂት ግለሰቦች እንዳሉና ሕጋዊ የሆነ እርምጃ መውሰድ እንደሚቻልና ጉዳዩን በትዕግስት ለማለፍ እንደፈለጉ ተናግረዋል።</p>

<p>በዚህ ሥራ ማቆም አድማ ወቅት ሕጋዊ ሆነው ሲሰሩ በነበሩት ታክሲዎች ላይ ድንጋይ በመወርወርና የስለላ ስራ በማካሄድ ሌሎቹ እንዳይሰሩ ሙከራ ይደረግ እንደነበረና በአድማው ሣቢያ ሕዝቡ የትራንስፖርት ችግር ይግጠመው እንጂ መዓት አልወረደም ሲሉ ተደምጠዋል። ይህም ሆኖ ምክር ቤቱ ያወጣውን ደንብ ማንም ሊሽረው እንደማይችል በመግለጽ ከአሁን በኋላ በዚህ ዓይነት የአድማ እንቅስቃሴ የሚሳተፍ የታክሲ ባለንብረት የስራ ፈቃዱን እንደሚነጠቅ ሾፌሮችም መንጃ ፈቃዳቸውን እንደሚቀሙና አስተባባሪዎችም ለፍርድ እንደሚቀርቡ አስጠንቅቀዋል።</p>

<p>ሕግም መጣስ የሕግን የበላይነት አለመቀበልና በሕግ ጥላ ስር አለመሄድ ነው ያሉት አቶ አሊ አብዶ ይህ የትራንስፖርት ደንብ የአዲስ አበባ ቻርተር ሣይወጣ ሥራ ላይ መዋሉን አውስተው ጉልበተኛ በጉልበቱ ይኑር ካልተባለ በስተቀር ሥራ ላይ ስለመዋሉ የሚያጠያይቅና የሚያነጋግር ነገር እንደሌለ ግልጽ አድርገውታል።</p>

<p>ልንነጋገር የምንችለው በአፈፃፀም መመሪያ ላይ ብቻ ነው ያሉት የክልሉ መስተዳድር ሰብሳቢ ደንቡን ማንም ሊያስቆመው እንደማይችልና ከሐምሌ 1 ቀን 1990 ዓ.ም. ጀምሮ ሥራ ላይ መዋሉንና በዚህ ላይ መስተዳድራቸው ምንም ዓይነት ድርድር እንደማያደርግ ይፋ አድርገዋል።</p>

<p>ደረጃ በደረጃ ጊዜውን እየጠበቀ አፈፃፀሙ እንዲሻሻል መጠየቅ ሲቻል በአሁኑ ወቅት በገጠመን ወረራ ምክንያት በአንድ የጋራ ዓላማ እየተንቀሳቀስን እያለ ይህንን ችግር በመፍጠራችሁ ያስተዛዝበናል በማለት የተናገሩት ንግግር የስብሰባው ተሳታፊዎች አስቆጥቷል። በእንዲህ ዓይነት ወቅት እንደዚህ ዓየነት ችግር ይመጣል ብለን አልጠበቅንም የሚሉት የመስተዳድር ምክር ቤት ሊቀመንበር የሻዕቢያ ወረራን ለመቋቋም በአንድነት በቆምንበት በአሁኑ ወቅት የተፈጠረ በመሆኑ ጥፋቱን ከወንጀል በላይ ያደርገዋል ሲሉ አድማውን አማርረዋል።</p>

<p>ታክሲዎች ሥራ ስለማቆማቸው የምናውቀው ነገር አልነበረም ፍቃድ አልተጠየቀበትም የሚሉት የሰጎንና የንብ የታክሲ ባለንብረቶች ማህበር አመራር አባላት እኛም ድርጊቱ ሲፈፀም ብቻ ተመልክተናል በማለት ማህበሩ አድማውን እንዳላስተባበረ ተናግረዋል። ይህም ሆኖ ግን በተሻሻለው ደንብ ላይ ጥያቄዎች ያሏቸው መሆኑን ገልፀዋል። ገና ደንቡ ሲፀነስ ጀምሮና የመገናኛ ቢሮ ከተቋቋሙ በፊት ጀምሮ በርካታ ጥያቄዎች ሲነሱ እንደነበሩ የሚገልፁት የማህበሩ አመራር አባል የሆንቱ አቶ እንዳለ ለመስተዳድሩ ምክር ቤት በደብዳቤ አቤቱታ ማቅረባቸውን ተናግረዋል።</p>

<p>አቶ ተፈራ ዋልዋ የመስተዳድር ም/ቤቱ ፕሬዝዳንት በነበሩበት ወቅት ይህ ደንብ ሊያስከትል የሚችለውን ችግር ማመልከታቸውን ሰኔ 25 ቀን 1990 ዓ.ም. በተፃፈ ደብዳቤ ደግሞ ከሐምሌ 1 ቀን 1990 ሥራ ላይ እንዲውል የታሰበው ደንብ እንዲዘገይ ለአቶ ዓሊ አብዶ በተፃፈ ደብዳቤ መጠየቃቸውን አውስተዋል። በአሁኑ ወቅት ሥራ ላይ እንዲውል ከ86 ያህል ደንቦችና ሕጎች መካከል ልንቋቋማቸው የማንችላቸው አሥራ ሶስት ያህሉ ደንቦች በፍፁም መሻሻል ይገባቸዋል የሚሉት የማህበሩ አመራር አባል ያለ አግባብ ወደ ኋላ ማሽከርከር ለተላለፈ ተሽከርካሪ ቅድሚያ አለመስጠት በጠባብ መንገድ ላይ ማቆም መታጠፊያ መንገድ ላይ ማቆም የተበላሸ ተሽከርካሪን መንገድ ላይ መጠገን ትርፍ ሰው መጫን ደርቦ ማቆም ወዘተ..... የሚሉት ደንቦች ከ40 ብር እስከ 120 ብር ድረስ የሚደርሱ ቅጣት ሊያስቀጡ እንዲችሉ ይሆናል ብለዋል። ከዚህ አንፃር የትራፊክ ፖሊሱ ሊከሰስ በማይገባው ጉዳይ ላይም ጭምር ጫና ሊያደርግብን ይችላል ሲሉ ስጋት እንዳደረባቸው ገልፀዋል።</p>

<p>እና በደንቡ ላይ ተቃውሞ የለንም የሚሉት ሌላው የአመራር አባል ደንቡን ተግባር ላይ ለማዋል በሚገባ አለመሠራቱና የትራፊክ ምልክቶች አለመዘጋጀታቸውን ጠቁመው የከተማው ትራፊክ መብራቶች ጊዜ የማይጠብቁና ብዙዎች መብራት ጨርሶ እንደሌላቸው ገልፀዋል።</p>

<p>የማህበሩ አስተባባሪዎች 12 ሰው እንድንጭንበት ፍቃድ ሰጥቶናል ሊብሬያችንም ይህንኑ የሚያረጋግጥ ሆኖ ሳለ አስገድደው አስቀጥተውናል የሚሉት የማህበሩ መሪዎች አስፈፃሚውን ትራፊክ እና የመንገድ ትራንስፖርት ሰራተኞችን የሚቆጣጠረው ማነው? ምን ያህልስ ብቁ ናቸው? ሲሉ ጠይቀዋል። ትርፍ ሰው መጫን ለአደጋ ይጋብዛል ከተባለስ የአንበሳ አውቶብስ ከ200 ሰዎች በላይ አጭቆ ሲጭን ምነው ስለ አደጋ አልታሰበ? በማለት የተሰብሳቢውን ድጋፍ ያስገኘ መግለጫ ሰጥተዋል። ትክክለኛና አድሏዊ ያልሆነ አሰራር መስፈን አለበት የሚሉት የማህበሩ መሪዎች የአንበሳ አውቶብስ ድርጅት ቀይና ቢጫ ቀለም ገዝቶ ከተማውን በሙሉ ሲቀባና መቆሚያ ሲያበጅ ለታክሲዎች ከታክሲ በስተቀር የሚል እንኳን ምልክት አልተዘጋጀም በማለት ድርጊቱን ኮንነዋል።</p>

<p>በመጨረሻም ታክሲዎች ከትንናት ስምንት ሰዓት ጀምሮ ወደ ሥምሪት እንዲገቡና ይህ ባይፈፀም ግን አስፈላጊው እርምጃ እንደሚወሰድ ያሳሰበው ሊቀመንበር በመግለፅ የአፈፃፀም መሻሻል እንዲፈጠር እንደ የታክሲ ባለንብረቶች ማህበር ሁሉ የታክሲ ሾፌሮች ማህበር እንዲቋቋም ውሳኔ ላይ ተደርሷል። ደንቡን ስለማሻሻል የሚደረግ አንዳችም ሁኔታ እንደሌለም አቶ አሊ አብዶ ገልፀዋል። መመካከሩ ሕጉ ከመውጣቱ በፊት ይሆን ይሻል ነበር ያሉት ተሳታፊዎች እንዲሻሻልላቸው የጠየቁት የመቀጮ ቅነሳ ጥያቄ ውድቅ ቢሆንባቸው በአፈፃፀሙ መሻሻሉ ላይ በቀረበው ሀሳብ ላይ ለመስማማት መገደዳቸውን ስብሰባውን የተከታተለው ሪፖርተራችን ዘገባ ለመረዳት ተችሏል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሐምሌ 3 ቀን 1990</a></p>

</body>
</html>
