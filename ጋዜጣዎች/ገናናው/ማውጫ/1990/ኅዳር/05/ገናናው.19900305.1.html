<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጐንደር ወንድ ልጅ ምርኩዝ እንዳይዝ ታገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የጐንደር ወንድ ልጅ ምርኩዝ እንዳይዝ ታገደ </h1>

<h2 class="align-center">ፖሊሶች ለስለላ በመታዘዛቸው ቅሬታ ተፈጠረ</h2>


<p>ካለፈው ወር መስከረም ወር 1990 ጀምሮ በአማራው መስተዳድር አካባቢ በደቡብ ጐንደር ክልል በተለይ በመላው ጋይንት ማንኛውም ሰው በትር ይዞ እንዳይዘዋወር መከልከሉንና ይዞ የተገኘም በትሩ እየተቀማ እንደሚቃጠልበት ከወደ ሥፍራው /የመጣው/ ዜና ይጠቁማል።</p>

<p>በሃገሬው አጠራር «ጆንቆ» በመባል የሚታወቀውን ብረት ከወደ ጫፉ የጠለቀበትን በትር የመንግሥት ታጣቂዎች በመቀማት ለእሳት እየዳረጉት ነው። ዱላ የመንጠቅ ሂደቱ የሚከናወነው በገበያ እና በበዓላት ቀን ሲሆን «ጀንፎ» የተባለውንም ሆነ በአርጃኖ ቆዳ የተለበጠውን «ጅና» የተሰኘውን የአገሬውን ባህላዊ ዱላ ታጣቂዎች የሚቀሙ በመሆናቸው የአማራው ክልል ነዋሪ በትር አልባ ለመሆን ተገዷል። በአካባቢው ይህ መመሪያ ከወጣበት ዕለት ጀምሮ ገበሬው መደናገጥ መጀመሩንና በተለይም ስለት ያያዙና መሣሪያ ይኖራቸዋል ተብለው የሚጠረጠሩ ሰዎች እየተያዙ የሚታሰሩ በመሆኑ አንዳንድ ሰዎች ግልጽ የሆነ የጥላቻ ስሜት ለአካባቢው የመንግሥት ተወካዮች ማሳየት መጀመራቸውን ለማወቅ ተችሏል።</p>

<p>ምንም እንኳ በመንግሥት በኩል ዱላውን ለመንጠቅ ያስፈለገበትም ምክንያት ያልተብራራ ቢሆንም አሁንም ድረስ ዘወትር ቅዳሜና ማክሰኞ በሚሰሩት የመገበያያ ሥፍራዎችና በዋና ዋና የገጠር የእግር መንግዶች ላይ በመቆም ፖሊሶችና የአካባቢው ሚሊሺያዎች «ጀንፎ» እና «ጅናአ» የተሰኙትን የአማራውን በትሮች መንጠቅ ቀጥለዋል። ይኸው የነጠቃ ተግባር በጋይንት በደረ ታቦር፣ በሰሜን ጐንደር፣ የሚፈፀም ሲሆን ጋይንት ውስጥ ግን «ሸጥ በታች» እና «ሸጥ በላይ» በተባሉት ሥፍራዎች ዱላ የመቀማት ሁኔታው ጠንከር ያለ መሆኑን ከወደ ስፍራው አዲስ አበባ ያቀኑ ሰዎች ይናገራሉ። ከዚህም በተጨማሪ መንግሥት ጉዳዩ በውል ባልታወቀ ምክንያት ፖሊሶች ወደ ገጠር እንዲሰማሩና የስለላ ስራ እንዲያከናውኑ ያዘዘ በመሆኑ ይኸው ጉዳይ ፖሊሶቹንም ሆነ የአካባቢው ነዋሪዎ ከልብ ቅር አሰኝቷል።</p>

<p>ይህ በእንዲህ እንዳለ በኤክስቴንሽን መርሐ ግብሩ መሠረት ለአንድ ጥማድ መሬት የሚሰጠውን የማዳበሪያ ዋጋ እዳ ለመክፈው ያልቻሉ እና የማዳበሪያው ዋጋ እና ከጥማዷ መሬት የሚያገኙት ገንዘብ አልጣጣም ያላቸው አርሶ አደሮች በመንግሥት ላይ እያጉረመረሙ መሆናቸውም ታውቋል። ገበሬው 50 ብር የቅድሚያ ክፍያ በመፈፀም 200 ብር የሚከፍለበትን ማዳበሪያ ለአንድ ጥማድ መሬት የሚወስድ መሆኑንና ከአንድ ጥማድ መሬቱ የሚያገኘው ምሪት ግን እዳውን አልከፍልለት እያለ እንደሚቸገር ነው የሚገልፀው። በሌላም በኩል ወቅቱን ሳይጠብቅ በመጣል ላይ ያለው ዝናም የጤፉን አዝመራ በማበላሸት ላይ በመሆኑ በጋይንት ት/ቤቶች ተዘግተው ተማሪዎች ለአጨዳ ስራ ተሰማርተዋል። በክልሉ የዘንጋዳ፣ የስንዴ የገብስና የጤፍ አዝመራው በደንብ የያዙ መሆኑ ቢገለጥም ወቅቱን ሳይጠብቅ በመጣል ላይ ያለው ጉዳት የገበሬውን ተስፋ እያጨለመው መሆኑ ተጠቁሟል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ህዳር 5 ቀን 1990</a></p>


</body>
</html>	
