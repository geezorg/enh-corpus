<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነፃው ፕሬስ ጋዜጠኞችና የህሊና እስረኞች በአስቸኳይ እንዲፈቱ የአውሮፓ ፓርላማ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የነፃው ፕሬስ ጋዜጠኞችና የህሊና እስረኞች በአስቸኳይ እንዲፈቱ የአውሮፓ ፓርላማ ጠየቀ</h1>


<p>የአውሮፓ ፓርላማ በቅርቡ ባደረገው ጉባዔ የኢትዮጵያ መንግሥት የሚፈጽመውን የሰብዓዊ መብት ረገጣ በማውገዝ ውሳኔ ማስተላለፉ ተሰማ ሕግና ፍትህ ማክበርን የኢትዮጵያ መንግሥት ተስኖታል ያለው የአውሮፓ ፓርላማ በአለም አቀፍ ደረጃ የሰብዓዊ ምብት ኮንቬክሽን ስምምነት መፈረሟ እየታወቀ በዜጐች ላይ ገዥው አስተዳደር የሚፈጽመው ሕገ ወጥ ተግባር የሚያስከስሰው ነው ብሏል።</p>

<p>ባለፈው ሐምሌ ወር ያስተላለፈው ውሳኔ ያስታወሰው ይኼው ፓርላማም መንግሥት ከመብት ረገጣው ሊታቀብ አልቻለም ሲል ውንጀላ በመሰንዘር የኢትዮጵያ ነፃ ጋዜጠኞች ማሕበር ሊ/መ አቶ ከፍያለው ማሞና ምክትላቸው አቶ ሙሉጌታ ሉሌ እንዲሁም ለመምህራን መብት ተከራካሪው ኢመማ ዋና ፀሐፊ አቶ ጐመራው ካሣ በተጨማሪም የሠርቶ አደሩ አለኝታ ኢሠማኰ ፕሬዚዳንት አቶ ዳዊ ኢብራሂም በአገራቸው የሚፈፀመው የሰብዓዊ መብት ረገጣ እስር ብሎም ግድያ ስላሳሰባቸው ለስደት መብቃታቸውን ገልጿል።</p>

<p>የአውሮፓ ፓርላማ ባስተላለፈው ውሳኔ ላይ እንዳስታወቀው የኢትዮጵያ ሰብዓዊ መብት ድርጅትና የኢመማ ሥራ አስፈፃሚ አካል የሆኑት አቶ አሰፋ ማሩ በአስተዳደሩ ታጣቂዎች በግፍ መገደላቸው እንዳሳዘነው ገልጾ የተፈፀመባቸውን ሕገ ወጥ ድርጊት አውግዟል።</p>

<p>ዛሬ በአገሪቱ ሠርቶ የመኖር ዋስትና ጠፍቷል። ዜጐች ያለፍርድ ቤት ትዕዛዝ ይታሰራሉ። ነፃ ጋዜጠኞች ይንገላታሉ፤ የተቃዋሚ ፖለቲካ ድርጅት መሪዎች ይታሰራሉ፤ የሙያ ማሕበራት ፍ/ቤቶች ይታሸጋሉ በማለት የአገዛዙን መብት ረገጣ በማጋለጥ ዛሬም በወህኒ ቤት እነ ዶ/ር ታዬ ወ/ሰማያት የመሳሰሉ ጠንካራ ምሁራን በግፍ ታስረው ይሰቃያሉ ብሏል።</p>

<p>የአውሮፓ ፓርላማ ባስተላለፈው ውሳኔ ላይ እንዳስታወቀው መንግሥት ለዜጐች የሰብዓዊ መብት ዋስትና እንዲሰጥ ጠይቆ ሕገ ወጥ እስር አፈና ግድያ እንዲሁም ያለ ፍ/ቤት ትዕዛዝ ንፁሐንን እያሰረ ማንገላታት በአስቸኳይ ማቆም እንዳለበት ማሳሰቢያ ሰጥቷል።</p>

<p>በመጨረሻም ያለፍርድ ቤት ትዕዛዝ በእስር ቤት የሚገኙ የነፃው ፕሬስ ጋዜጠኞች የሕሊና እስረኞች በአስቸኳይ እንዲፈቱ መንግሥትን ጠይቋል። ፓርላማው የአስተላለፈውን ውሳኔ ለተ/መ/ድ ዋና ፀሐፊ ለ/አ/አ/ድ ዋና ፀሐፊ እና በ/ተ/መ/ድ ለሰብዓዊ መብት ኮሚሽን ኰሚሽነር ባድራሻቸው መላኩን አስታውቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥቅምት 14 ቀን 1990</a></p>


</body>
</html>	
