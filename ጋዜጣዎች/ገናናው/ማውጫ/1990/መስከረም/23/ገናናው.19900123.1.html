<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጳጳሱና ታምራት ላይኔ የተመሣጠሩበት 10 ሺህ ቶን ቡና ጉዳይ እልባት አላገኘም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ጳጳሱና ታምራት ላይኔ የተመሣጠሩበት 10 ሺህ ቶን ቡና ጉዳይ እልባት አላገኘም </h1>


<p>የደቡብ ጐንደር ሃገር-ስብከት ጳጳስ አቡነ ኤልሳዕ በክልሉ ለተቃጠሉ ቤተ ክርስቲያናት ማደሻና ማሠሪያ የሚውል እርዳታ እንዲደረግላቸው ለቀድሞ ም/ጠ/ሚኒስትርና መከላከያ ሚ/ር ለነበሩት ታጋይ ታምራት ላይኔ ጥያቄ አቅርበው 10ሺህ ቶን ቡና ተፈቅዶ ምስጢራዊ በሆነ መንገድ ለግለሰቦች ጥቅም እንዲውል መደረጉን ከሥፍራው ተባባሪ ሪፓርተራችን ከላከው ዜና ዘገባ ለማወቅ ተችሏል።</p>

<p>በማስረጃ አስደግፎ የደቡብ ጐንደር ተባባሪ ሪፓርተራችን የላከው ዘገባ እንዲህ ተቀናብሯል።</p>

<p>የቀድሞው ም/ጠ/ሚ ታምራት ላይኔ /ዛሬ ወህኒ በጨለማ ቤት በእስር ላይ ይገኛሉ/ ጉና ተራራን ለመመረቅ በሄዱበት ወቅት ብጽዕ አቡነ ኤልሳዕ በደቡብ ጐንደር በርካታ አብያተ ቤተክርስቲያናት ስለተቃጠሉብን ብለው ማሰሪያ ገንዘብ እንዲሰጣቸው ይጠይቃሉ። አቶ ታምራትም ከቡና ቦርድ ቡና አውጥተው በመሸጥ በትርፉ ቤተክርስቲያኑ እንዲሰራ ይፈቅዳሉ። በዚህም በም/ጠ/ሚኒስትሩ ትእዛዝ አቶ ጉልላት ጥላሁን የአቶ ታምራት ልዩ ረዳት ፀሐፊያቸው አማካይነትም ቡናው እንዲወጣ ይፈቅዳል። ጳጳሱ አቡነ ኤልሳዕም ዲያቆን ደሳለኝ ፈንቴ የተባለውን ከአቶ ታምራት ጋር ካለው ቅርበት አኳያ ቡናውን እንዲረከብ ይወከላል። ከዲያቆን ደሳለኝ ጋር አብረው ቡናውን እንዲያወጡ አቶ ታደሰ ሃዲስ የተባሉት አብረው ይላካሉ።</p>

<p>በሁለቱ በደቡብ ጐንደር ጠ/ቤ/ክህነት የተወከሉት ግለሰቦች የወጣውን ከ10ሺህ ቶን በላይ ቡና ለወ/ሮ ሻዲያ በመሸጥ 1ኛ/ አቶ ጉልላት ጥላሁነ2ኛ/ ለአቶ ታምራት ላይኔና ለቤተክህነት ፀሐፊ ለአቶ ገዛኸኝ ላይኔ 3ኛ/ ለቤተ ክህነት ለአቶ ተወልደ በነአቶ ታደለ በኩል ይከፋፈላል።</p>

<p>በመሐሉ ቡናው ያልደረሳቸው አቡነ ኤልሳዕ የነታምራት ላይኔን ስም አጥፍተዋል በሚል ክስ ተመስርቶባቸው ወረዳ 14 በቁጥጥር ሥር እንዲውሉ ይደረጋል። በዚህ ጊዜም አቡነ ኤልሳዕ ከሙስናው ያልፀዱ በመሆናቸው አራዳ ፍ/ቤት በወንጀል ተከሰው ይቀርባሉ። የጅሎች ምስጢር ሲጣሉ ይወጣል እንደተባለው፦<br/>
	1ኛ/ አባ ኤልሳዕ<br/>
	2ኛ/ ዲያቆን ደሳለኝ ፈንቴ<br/>
	3ኛ/አቶ ታደለ ሃዲስ ከቡና ቦርድ ጋር በመመሳጠር ሰነዱን ያስቀድዳሉ። በመሐል መንግስት የቀድሞውን ም/ጠ/ሚኒስትርና መ/ሚ ታምራት ላይኔ «ምግባረ ብልሹ ሆነው ተገኝተዋል» በ«ስኳር» ተሸንፈዋል በማለት በቁጥጥር ስር እንዲውሉ ያደርጋል። እነ ዲያቆን ደሳለኝም በመሐል አቡነ ኤልሳዕ በአራዳ ፍ/ቤት የተከሰሱበትን ክስ እንዲያዘጉ ከቡናው ሽያጭ መሐል 23.000 /ሃያ ሶስት ሺህ ብር/ ለጳጳሱ በማስረከብ ቀሪውን ክስ ከተዘጋ በኋላ ለመተሳሰብ በመነጋገር ሰኔ 16/88 የገንዘቡ ርክክብ ይፈፀማል። ውስብስብና ምስጢራዊ ምዝበራ ከአንዱ የሃይማኖት አባት በማይጠበቅ መልኩ ተፈጻሚ በመሆኑ እስከአሁን የ10ሺ ቶን ቡና የሽያጭ ትርፍን የበላ ጅብ አልጮህ ብሏል። ዲያቆን ደሳለኝ ፈንቴና አቶ ታደለ ሃዲስ እንዲሁም አባ ኤልሳዕ ከነአቶ ጉልላት ጥላሁን ጋር በመመሳጠር ተቆጣጠረ። አልባ መሆኗ ከሚነገርላት የክልል ሶስት ደቡብ ጐንደር ቤ/ክህነት ሹም 10ሺህ ቶን ቡና በቅንጅት ሽያጭ እንዲውል ተድርጐ ለቤተክርስቲያናት ግልጋሎት የሚውለው ገንዘብ የግለሰቦችን ኪስ በማሞቅ የውኃ ሽታ ሆኖ እንዲቀር ተደርጓል።</p>

<p>በተጨማሪም በ06/1/90 1ኛ/ ዲያቆን ደሳለኝ ፈንቴ 2ኛ/አቶ ታደለ ሃዲስ/ የተሐድሶ ኮሚሽን የህግ ክፍል ኃላፊ/ 3ኛ/ በደቡብ ጐንደር አብያተ ክርስቲያናት ስም በመነገድ ለበርካታ ጊዜያት የእስር ቤት ደንበኛነታቸውን እንዳስመዘገቡ የሚነገርላቸው ሙሉጌታ ተስፋ ጥሩነህ በጠ/ቤ/ክህነት የአቡነ ጳውሎስ ወዳጅ መሆናቸውን በተደጋጋሚ የሚገልፁ ሐሰተኛ ሰነድ በመያዝ ከነዲያቆን ደሳለኝ ፈንቴ የቡናውን ሰነድ ይዤባቸዋለሁ ለዚህም 500.00 ብር ስጡኝ ሲሉም በወረዳ 14 ፓሊስ በቁጥጥር ስር እንዲውሉ ተደርጓል። ሆኖም ይላል የተባባሪ ሪፓርተራችን ዘገባ ሆኖም ይኸ ከጉና ተራራ እስከ አቶ ታምራት ላይኔ የዘለቀው ምስጢራዊ ጉዳይ እስከአሁን ድረስ ተዳፍኖ ለተቃጠሉ ቤተ ክርስቲያናት ለሀገረ-ስብከቱ መቋቋሚያ የሚውል ከ2-3 ጭነት መኪና ቡና ከተቻለ ከዚያም በላይ ባልተቋረጠ መልኩ በተጠቀሱት ግለሰቦች ተወካይ አማካይነት እንዲሰጥ በአቡነ ኤልሳዕ የደቡብ ጐንደር ሃገር-ስብከት ጳጳሱ ደብዳቤ ተጽፎ ከ10ሺ ቶን በላይ ቡና ሽያጭ ላይ ውሏል። ገቢው ግን ለተጠቀሰው የሃይማኖት አባት ነን ባዮች የሚፈጽሙትን ህገ ወጥ ተግባር ተከታትሎ ክሱን በማንቀሳቀስ ፍትሐዊ ውሣኔ የሚያገኙበትን መንገድ እንዲያመቻች የክልሉ ካህናትና ምእመናን መጠየቃቸውን ዘግቧል።</p>

<p>በጣም አስገራሚው ይላል የጐንደሩ ተባባሪ ሪፖርተራችን በጣም አስገራሚው በራሳቸው በአባ ኤልሳዕ አማካይነት ቡናውን እንድረከብና እንዲሸጥ የተወከለውን አቶ ታደለ ሐዲስ የተባሉትን ግለሰብ በምዝበራው ሳይስማሙ በመቅረቱና በሌሎች ጉዳዮች እንቅፋት እንደሆነባቸው በመገመቱ ጳጉሜ 2/87 ለተሐድሶ ኮሚሽን ጽ/ቤት በቀጥታ ጳጳሱ አባ ኤልሳዕ የተጠቀሱትን ግለሰብ «በማያገባቸው የሃገር ስብከታችን ስራ ጣልቃ በመግባትና በአንዳንድ ስራ ፈቶች ቡድን መሪ በመሆን ሥራችንን እያበላሹብን ስለሆነ በእናንተ በኩል አስፈላጊው ምክርና ማስጠንቀቂያ ይሰጥልን ዘንድ እናሳስባለን» በግልባጭ ለጠ/ሚ ጽ/ቤት ማሳወቃቸው ጉዳዩን ውስብስብ ያደረገና በሃይማኖት ሽፋንና በቤተክርስቲያኒቱ ስም ከፍተኛ ምዝበራ እንደሚፈፀም ያመላከተ መሆኑን ምዕመናኑ እንደገለጹት በሪፖርቱ አስፍሮታል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው መስከረም 23 ቀን 1990</a></p>


</body>
</html>	
