<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስድስት ግንባሮች የኢትዮጵያን አንድነት ለማዳን የጋራ ግንባር መሰረቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስድስት ግንባሮች የኢትዮጵያን አንድነት ለማዳን የጋራ ግንባር መሰረቱ</h1>


<p>የገዢው የኢህአዴግ መንግስት ተቃዋሚ የሆኑትና ትግላቸውን በተለያዩ መስኮች አጠናክረው የቀጠሉ ድርጅቶችና ግንባሮች ባለፈው ሳምንት መጨረሻ ላይ ያደረጉትን የሁለት ቀን ስብሰባ አጠናቀው የጋራ መግለጫ ማውጣታቸው ታወቀ። ተቃዋሚዎቹ የተሰበሰቡበትን ስፍራና ከተማ በግልፅ ያላስቀመጠው የዜና ምንጫችን እንዳብራራው ከሆነ በስብሰባው ማጠቃለያ ላይ ተቃዋሚዎቹ የጋራ የትግል ግንባር መፍጠራቸውንና ሌሎች የገዢው ፓርቲ ተቃዋሚዎች የጋራ የትግል መድረኩን እንዲቀላቀሉ ጥሪ ቀርቧል።</p>

<p>የኦሮሞ ነፃነት ግንባር (ኦነግ)፣የኦጋዴን ነፃነት ግንባር (ኦብነግ)፣ የሲዳሞ ሃርነት ግንባር፣ የቤንሻንጉል ህዝብ ነፃነት ግንባር፣ የኢትዮጵያ ዲሞክራሲያዊ ኃይሎች አንድነት ግንባር፣ የኢትዮጵያ አንድነት አርበኞች ዲሞክራሲያዊ ንቅናቄ እንዲሁም የአገር ሽማግሌዎችና ታጋይ ግለሰቦች ሚያዝያ 10 እና 11 ቀን ባደረጉት በዚሁ ስብሰባ ላይ «የወያኔ ኢህአዴግን መንግስት በማስወገድ በአጭር ጊዜ ውስጥ የኢትዮጵያን ህዝብ ከመከራና ስቃይ የሚያላቅቅና ሁሉንም የሚያሳትፍ የህብረት ግንባር ለመመስረት ተስማምተዋል» ሲል ዜናው አስረድቷል።</p>

<p>ግንባሮቹ ባደረጉት በዚሁ ስብሰባ የጋራ ጠላት የሆነውን የወያኔ ሥርዓት በሥልጣን ላይ እስካሁን የቆየው የተቃዋሚ ግንባሮች ባለመተባበራቸው መሆኑን በመግለፅ በአሁኑ ሰዓት አገርን እየበታተነና ህዝብን እያሰቃየ ያለውን ስርዓት ለመጣል አስቸኳይ እርምጃ መውሰድ አስፈላጊ ነው ሲሉ ከስምምነት ላይ ደርሰዋል ሲል ረቡዕ ምሽት የተላለፈው የድምፂ ሃፋሽ ኤርትራ ባሰራጨው የዜና ዘገባው አስታውቋል።</p>

<p>ተሰብሳቢዎቹ ቀጣይ ስብሰባ ለማድረግ በመስማማት ፀረ ወያኔ የሆኑትን ተቃዋሚ ኃይሎችን ሁሉ በማካተት የህብረት ግንባር ለመመስረት መስማማታቸውን የገለፀው ይኸው ዜና ግንባሮቹና ኢትዮጵያውያን ታጋዮች ባወጡት በዚሁ መግለጫ የኢትዮጵያ የብሔር ብሔረሰቦች ጉዳይ ለረዥም ጊዜ ተደበስብሶ ስለቆየ በሚደረገው የጋራ ትግል በዲሞክራሲያዊነት ላይ የተመሰረተ አንድነት ለማምጣት ሁሉም እንዲተባበር ጥያቄ አቅርበዋል።</p>

<p>«የኢትዮጵያ ህዝብ ለጦርነትና በበሽታ በማለቅ ላይ ነው» የሚለው የጋራ መግለጫ የኢትዮ ኤርትራ የድንበር ጥያቄ በኃይል ስለማይፈታ ተቃዋሚያኑ በወያኔ ሥርዓት ላይ ኃይላቸውን እንዲያጠናክሩ ጥሪ በማቅረብ የግንባሮቹ የጋራ ስብሰባ መጠናቀቁ ታውቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሚያዝያ 20 ቀን 1992</a></p>

</body>
</html>	
