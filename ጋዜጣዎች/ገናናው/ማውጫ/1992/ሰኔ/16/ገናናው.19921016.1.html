<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከስምምነቱ በኋላ ሁለቱ ሚኒስትሮች ውይይቱን ለኦስት ቀናት አድርገዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከስምምነቱ በኋላ ሁለቱ ሚኒስትሮች ውይይቱን ለኦስት ቀናት አድርገዋል</h1>


<p>ከኦምሀጀር ተነስቶ የደረሰበትን የማጥቃት ርምጃ በመመከት ወደ ጋሎጅና ተሰነይ የገሰገሰውን ጦር የመሩት ኮ/ት አታኽልቲን የጠቀሰችው የቢቢሲ ጋዜጠኛ የሰላሙን ሀሳብ መቀበሏን ተቃውመው ሁኔታው አዲስ አበባ ከሚገኙት የፖለቲካ ሰዎች የደረሰ ትዕዛዝ በመሆኑ ውጊያውን ለማቆም እንደተገደዱ መናገራቸውን ዘግባለች።</p>

<p>የተሰነይን ከተማ ለቆ የወጣው የኢትዮጵያ ሠራዊት ጋሎጅን አልፎ ኦምሀጀርን በምትባለው የኤርትራ የድንበር ከተማ ላይ ኃይሉን አጠናክሮ መስፈሩን የተለያዩ ዘገባዎች አስታውቀዋል። የኤርትራ መንግስት ዓለም አቀፍ ጋዜጠኞችን በመውሰድ የተሰነይ ከተማን አስጎብኝቷል። እንደጋዜጠኞቹ ዘገባ ከሆነ ሠራዊቱ ተሰነይን ሲለቅ ሙሉ በሙሉ አውድሟትና ዘርፎ መውጣቱን ጠቅሰዋል።</p>

<p>የቢቢሲ ሬዲዮ ጋዜጤኛ ኒታ ባላህ ሐሙስ ዕለት ባቀረበችው ዘገባዋ ተሰነይ ከተማን የተቆጣጠረው የኢትዮጵያ ሠራዊት መንግስት የሰላም ሀሳቡን መቀበሉ እንዳስደነገጠውና በእነሱ በኩል ጦርነቱ እንዲቀጥል የሚፈልጉ መሆናቸውን ገልፃለች።</p>

<p>የኢትዮጵያ ጦር ሠራዊት የተሰነይ ከተማን ለቆ የወጣው እየጠነከረ በመጣው ክረምት የተነሳ የመረብ ወንዝ ሞልቶ ከኋላ ደጀን ጋር የሚያደርገው ግንኙነት ከመቋረጡ አስቀድሞ ራሱን ለማውጣት ተብሎ ነው የሚል አስተያየት ይሰንዘር እንጂ አሁንም ሠራዊቱ በኦምሀጀር ውስጥ ተጠናክሮ እንደሚገኝ ነው የሚታወቀው። ሻዕቢያ የተኩስ አቁሙን ጥሶ በኦምሀጀር ላይ ጥቃት ከሰነዘረ ሠራዊቱ በሱዳን ድንበር በኩል አድርጎ ወደ አገሩ የመግባት ፍቃድ ሳያገኝ እንደማይቀር አንዳንድ ምንጮች ያስረዳሉ።</p>

<p>በአሁኑ ሰዓት በሁለቱም አገሮች መሀል ምንም ዓይነት የተኩስ ልውውጥ በማይደረግበት ወቅት የኢትዮጵያ ሠራዊት በቁጥጥሩ ስር በሚገኘው የእምቦሳይራ ተራራ ላይ በመሆን ራሱን ከማጠናከሩ ባሻገር ወደምስራቅ ኤርትራ የአፋር ቀይ ባህር ሸማቂዎችን እያሰማራ አደጋ በመጣል ላይ መሆኑ ተገልጿል። ሁለቱ አገሮች የድንበር ግጭቱ ከፈነዳ አንስቶ በጦር ሜዳ ላይ በቁጥጥር ሥር የዋሉትን የሁለቱንም አገሮች የጦር ምርኮኞች ለመለዋወጥ ጥያቄ መቅረቡ ተገልጿል። ይሁንና የምርኮኛ ልውውጡ በምን መልኩ እንደሚፈፀምና እንደሚጠናቀቅ የተሰጠም ሆነ የወጣ ዝርዝር ማብራሪያ የለም።</p>

<p>ይህ በእንዲህ እንዳለ የሁለቱም አገሮች የውጭ ጉዳይ ሚኒስትሮች እሁድ ዕለት አልጀርስ ውስጥ የተኩስ ማቆሙን ስምምነት ተፈራረሙ ከተባለ በኋላ አልጄሪያን ለቀው ወጥተዋል ተብሎ የተሰራጨው ዜና ሐሰት መሆኑ ታውቋል። በሰላም ቀጠናው አካባቢ የተመድ ኃይል ስለሚሰፍርበት ሁኔታ የሁለቱም አገሮች ባለሥልጣናት በምስጢር እየተወያዩ ነው ሲሉ አንድ የአልጄሪያ ዲፕሎማት አስታውቀዋል። ዲፕሎማቱ አያይዘው እንደገለፁት ሁለቱ ሚኒስትሮች ውይይቱን የቀጠሉት እሁድ ዕለት የፈረሙትን የሰላም ሀሳብ መነሻ በማድረግ ነው።</p>

<p>የአሜሪካው ልዩ ልዑክ አንቶኒ ሌክን ጨምሮ ከተመድ የተላኩ ሶስት ኤክስፐርቶች እንዲሁም የአውሮፓ ህብረትና የአአድ ተጠሪዎች በስብሰባው ላይ ተገኝተዋል። በተናጠል እየተካሄደ ባለው ውይይት አንድ የተመድ ቡድን ወደ ድንበሩ አካባቢ በመምጣት ሁኔታውን ካጠና በኋላ የሚያስፈልገውን ኃይል እንዲሁም የስንቅና ትጥቅ ዝርዝር መጠን ያቀርባል።</p>

<p>ሁለቱ ባለሥልጣናት በአሁኑ ሰዓት በአካባቢው የሚሰፍረው ወታደራዊ ኃይል ከየትኞቹ አገሮች መወጣጣት አለበት በሚለው አብይ ጥያቄ ላይ እየመከሩ ናቸው። በሁለቱ አገሮች መሀል የተመድን ሠራዊት ለማስፈር የሚካሄደው ጥናት በራሱ ረጅም ጊዜ ይፈጃል የሚል እምነት አለው።</p>

<p>የኢትዮጵያንና የኤርትራን የድንበር ውዝግብ ሰላማዊ በሆነ መንገድ ለመፍታት የተደረገው ጥረት አዎንታዊ ደረጃ ላይ ደርሷል የሚል አመለካከት ይሰነዘር እንጂ ተጨባጭ ሰላም ለማምጣት በጣም የሚቀሩ እርምጃዎች መኖራቼው ዓለም አቀፍ የዜና ምንጮች እያረጋገጡ ናቸው።</p>

<p>ይህ በእንዲህ እንዳለ እስከ ረቡዕ ዕለት ቀጥሎ በነበረው ስብሰባ ላይ በኤርትራ የሚገኙ ዜጎችን ግንባር ቀደም መደራደሪያ አድርጋ ማቅረቧን ው/ጉ/ሚ ስዩም መስፍን አስታወቁ። አቶ ስዩም ትናንት ምሽት ወደአዲስ አበባ በመመለስ በሰጡት መግለጫ የሰላሙ ውይይት ከሁለት ሳምንት በኋላ በአልጀርስ እንደሚቀጥል አስታውቀዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሰኔ 16 ቀን 1992</a></p>

</body>
</html>	
