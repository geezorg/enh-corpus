<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ ጦር 25 ሺህ ስኩዌር ኪ/ሜትር በኤርትራ መሬት ይሰፍራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተመድ ጦር 25 ሺህ ስኩዌር ኪ/ሜትር በኤርትራ መሬት ይሰፍራል</h1>


<p>የኢትዮ ኤርትራን ጦርነት ሰላማዊ በሆነ መንገድ ለመፍታት በአልጀርስ ሲካሄድ የሰነበተው ውይይት ሲጠናቀቅ 15 ነጥብ የያዘ የሰላም ሰነድ ማውጣቱ ታውቋል። በዚሁ የሰላም ሰነድ ላይ እንደሰፈረው በኢትዮጵያ ቁጥጥር ስር በሆኑት የኤርትራ መሬቶች ላይ የተመድ ሰላም አስከባሪ ኃይል እንዲሰፍር የቀረበውን ነጥብ ሁለቱም አገሮች ተቀብለውታል።</p>

<p>በዚሁ የሰነድ ሃሳብ ሁለቱም አገሮች ጦራቸውን ከግጭቱ አስቀድሞ ወደነበሩበት ስፍራ እንዲመለሱና በዚሁ ቦታ ከተመድና ከአአድ የተወጣጣ የታዛቢ ቡድንና የሰላም አስከባሪ ኃይል በቦታው እንደሚሰማራ ታውቋል።</p>

<p>የዲፕሎማቲክ ምንጮች እንደሚጠቁሙት ከሆነ እስከ 1500 የሚጠጉ ወታደሮች እና 500 የሚጠጉ ወታደራዊ ተመልካቾች ወደአካባቢው እንደሚላኩ የጠቆሙ ሲሆን የዚህን ሁኔታ አተገባበር በተመለከተ ቀደም ብሎ አንድ ቡድን ወደሁለቱ አገሮች እንደሚመጣ ተገልጿል። ኤርትራ ይኼ የሰላም አስከባሪ ኃይል ከኢትዮጵያ ጋር ለሚያዋስናት ድንበር 25 ኪ/ሜትር ያህል ወደኤርትራ ምድር ዘልቆ በመግባት እንዲሰፍር የቀረበውን ሃሳብ ሙሉ በሙሉ ተቀብላዋለች። በዚሁ የሰላም ሃሳብ ላይ ለመሳተፍ መፈለጉን የአውሮፓ ህብረት ከሊዝበን በሰጠው መግለጫ ለማወቅ ተችሏል</p>

<p>የአውሮፓ ህብረት ተዘዋዋሪ በሆነው ስልጣን የወቅቱ ፕሬዝዳንት ከሆነችው ፖርቱጋል መዲና ከሊዝበን በሰጠው መግለጫ በኢትዮ ኤርትራ የሚካሄደውን የሰላም ውይይት መልካም ነው ከማለቱ ባሻገር ሁለቱም አገሮች በአንዴ ተኩስ እንዲያቆሙ ማሳሰቡ ታውቋል። ህብረቱ በሰላም አስከባሪነት 5 በፈንጂ ጠረጋ የሚሳተፉ ወታደሮችን ለመላክ ዝግጁ መሆኑን አስታውቋል።</p>

<p>በአልጀርስ በተካሄደው የሰላም ውይይት ላይ የቀረበውን ሃሳብ ኤርትራ ባለፈው ሳምንት ቅዳሜ ዕለት ሙሉ በሙሉ ስትቀበለው የኢትዮጵያ መንግስት ግን ሃሳቡን እንዲያሳውቅ በተሰጠው የአንድ ሳምንት ጊዜ ውስጥ ማለትም ረቡዕ ዕለት የሰላሙን ሃሳብ መቀበሉን አረጋግጧል።</p>

<p>የሚኒስትሮች ም/ቤት ረቡዕ ዕለት ባደረገው ስብሰባ ላይ በቀረበው የሰላም ሃሳብ በጥብቅ መወያየቱን ከዚሁ ባሻገር ውጭ ጉዳይ ሚ/ር ስዩም መስፍን ሰፋ ያለ ትንታኔ መስጠታቸውን የዜና ምንጮች አረጋግጠዋል። አንዳንድ ዲፕሎማቲክ ምንጮች በበኩላቸው ሁለቱም አገሮች የተቀበሉት ይኼ የሰላም ሃሳብ ከኤርትራ ይልቅ ለኢትዮጵያ ጠቀሜታ ጎን ያለው ነው።</p>

<p>ሁለቱ አገሮች የሚካለሉበትን የአንድ ሺህ ኪ/ሜትር የጋራ ድንበራቸውን ተከትሎ ወደኤርትራ 25 ሺ ስ/ኪሎ ሜትር የኤርትራን መሬት የሚሸፍን መሆኑ ታውቋል። የሰላም ቀጠና ተብሎ በሚከለለው በዚህ መሬት የኤርትራ ጦር ሠራዊት አይንቀሳቀስም። ሰላም አስከባሪው ከተሰማራ በኋላ የኢትዮጵያ ሠራዊት ከያዛቸው የኤርትራ መሬቶች በሁለት ሳምንት ጊዜ ውስጥ ለቆ እንደሚወጣ ሰነዱ አብራርቷል። </p>

<p>በአአድ የበላይ ተቆጣጣሪነትና በተመድ አማካኝነት የሚሰማራው የሰላም ጠባቂ ኃይል ተዋፅዖው የሚወጣጣው ሁለቱ አገሮች በሚመርጧቸው አገሮች ስምምነት የሚፈፀም ነው። ሰነዱ ከተፈረመ በኋላ ሁለቱ አገሮች ከተመድ ፈንጂ አምካኝ ጋር በመሆን የፈንጂ ማፅዳቱን ሥራ ይጀምራሉ።</p>

<p>ይህ በእንዲህ እንዳለ ትናንት ማለዳ ኢትዮጵያ ዓለም አቀፍ ጋዜጠኞችን ተሰነይ ከተማ አስገብታ የተካሄደው ውጊያ ምንም ዓይነት ገፅታ እንደነበረው አሳይታለች። የጀርመን ጋዜጠኛ ሁኔታውንካየ በኋላ ባስተላለፈው ዘገባ እንዳረጋገጠው ከሆነ በአካባቢው ከሰፈረው የጠላት ጦር ሬሣ በመነሳት አስከፊ ጦርነት መደረጉን አረጋግጧል።</p>

<p>«ቢያንስ በየሶስት ሜትሩ አስክሬን ይታያል። የኤርትራ ወታደሮች በጦርነቱ የሞቱ ባልደረቦቻቸውን በችኮላ ለመቅበር ሙከራ አድርገው ላይ ላዩን በአፈር አልብሰው ወደኋላ አፈግፍገዋል» ሲል ያስታወቀው ጋዜጠኛ የዓለም የዜና ወኪሎች ሁኔታውን መታዘባቸውን በከተማዋ የሚገኙ የሣር ቤቶች እየጋዩ መሆናቸውንና ጭሱ አለመጥፋቱንም አረጋግጧል።</p>

<p>ይህ በእንዲህ እንዳለ ጠ/ሚ መለስ ዜናዊ በኤርትራ ውስጥ በሚገኙ ኢትዮጵያውያን ላይ እየደረሰው ያለው ግፍና በደል በዓለም አቀፍ ህብረተሰብ ሊወቀስ ይገባል ሲሉ አስታወቁ። ትላንትና በአ/አ ውስጥ ለሚገኙ የውጭ ሀገር ዲፕሎማቶች በሰጡት ማብራሪያ የኤርትራ መንግስት ኢትዮጵያውያን በማጎሪያ ካምፕ ውስጥ ከትቶ ማሰቃየትን እንዲያቆም ዓለም አቀፍ ህብረተሰብ እርምጃ መውሰድ አለበት ብለዋል።</p>

<p>«ኢትዮጵያውያኑ በኤርትራ ውስጥ መኖር ካልቻሉ ወደአገራቸው መመለስ ይችላሉ» ሲሉ ያስታወቁት ጠ/ሚ መለስ ዜናዊ ዓለም አቀፉ ህብረተሰብ ይህንን ግፍ ለማስቆም ካልንተቀሳቀሰ ግን ኢትዮጵያ ውስጥ በቀጣዩ አጠቃላይ የሰላም ድርድር ዋነኛ አጀንዳ አድርጋ እንደምታቀርበው አስረድተዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሰኔ 9 ቀን 1992</a></p>

</body>
</html>	
