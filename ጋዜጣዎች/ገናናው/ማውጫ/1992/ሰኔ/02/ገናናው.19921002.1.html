<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የማባረር ዘመቻ እንደምትጀምር ገለፀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ የማባረር ዘመቻ እንደምትጀምር ገለፀች</h1>


<p>በኤርትራ ውስጥ የሚገኙ ኢትዮጵያውያን በከፍተኛ እስራትና መጉላላት እንደሚሰቃዩ ዓለም አቀፍ የመገናኛ ብዙሃን አስታወቁ። ኢትዮጵያውያኑ ከየተማዎቹ ወደማይታወቁ አካባቢዎች መወሰዳቸውን የሚያስረዱት እነዚሁ የመገናኛ ብዙሃን ነዋሪዎች በምግብ እጥረትና በተላላፊ በሽታ እየተሰቃዩ መሆኑን ጨምረው ገልፀዋል።</p>

<p>የቢቢሲ ሬድዮ የምሥራቅ አፍሪካ ቢሮ ዘገባ የሆነችው ካትሪን ጂንኪስ በዚህ ሳምንት መጀመሪያ ላይ እንደገለፀችው ቁጥራቸው ከአራት ሺህ የማያንሱ ኢትዮጵያውያንን የኤርትራ ወታደሮች ከሰበሰቧቸው በኋላ ከከተማ ውጪ በሚገኝ የእስር ቦታ መውሰዳቸውን አረጋግጣለች።</p>

<p>እነዚሁ ኢትዮጵያውያን ከባድ መሳሪያ በታጠቁ ኤርትራውያን ወታደሮች በፅኑ እንደሚጠበቁ የምታስረዳው ይህችው ጋዜጠኛ ነዋሪዎቹ ምንም የመጠለያ ታዛ በሌለው ገለጣ መሬት ላይ በመቀመጣቸው ለአደጋና በሽታ መጋለጣቸውን አስረድታ ከነዚሁ መሀል አብላጫዎቹ ሴቶችና ህፃናቶች መሆናቸውን አጋልጣለች። የኤርትራ ወታደሮች ኢትዮጵያውያኑን ቀርባ እንዳታይና እንዳታነጋገር ማድረጋቸውን ጨምራ አስታውቃለች።</p>

<p>በሌላ ዜና መሰረት ኤርትራ ከሚገኙት ኢትዮጵያውያን መሀል ጥቂቶቹ ወደአገራቸው ለመመለስ ችለዋል። ጀግናው የመከላከያ ሠራዊታችን ወደኤርትራ መሬት ዘልቆ የተሰነይ ከተማን በተቆጣጠረበት ወቅት በከተማዋ ይኖሩ የነበሩ 367 ኢትዮጵያውያን አግኝቶ ችግራቸውን በመገንዘብ ወደአገራቸው እንዲመጡ ማድረጉ ታውቋል።</p>

<p>ይህ በእንዲህ እንዳለ የኤርትራ መግንስት በሺዎች የሚቆጠሩ ኢትዮጵያን አሥመራ ከተማን ለቀው እንዲወጡ ማድረጉን አስታወቀ። ትላንት የተላለፈው የቢቢሲ ሬዲዮ እንዳብራራው ከሆነ ኤርትራ ኢትዮጵያውያኑ ሰብስባ ያስወጣቸው ወደኢትዮጵያ ለመላከ ካላት ፍላጎት ነው።</p>

<p>የኤርትራ መንግስት ባወጣው ማብራሪያ መሰረት ኢትዮጵያውኑ በሙሉ እንደአስፈላጊነቱ ለሚደረገው የማባረር ዘመቻ የምዝገባ ተግባር እንዲፈፅሙ አሳስቧል። የቢቢሲ ሬዲዮ የምስራቅ አፍሪካ ዘጋቢ እንዳብራራችው ከሆነለህይወታቸው ምንም ዓይነት ማስተማመኛ የሌላቸው ኢትዮጵያውያን በከፍተኛ ችግር ላይ ይገኛሉ። በአሥመራ ከተማ ውስጥ ይገኛሉ ተብለው ከሚገመቱት ኢትዮጵያውያን መሀል 40 ሺህየሚጠጉት ከአሥመራ ከተማ ውጪ በሚገኙ የማጎሪያ ቦታዎች መወሰዳቸው ተገልጿል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ሰኔ 2 ቀን 1992</a></p>

</body>
</html>	
