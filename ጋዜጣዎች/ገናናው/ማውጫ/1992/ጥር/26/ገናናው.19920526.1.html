<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በተከሰከሰው የኬንያ አውሮፕላን የተሳፈሩ ኢትዮጵያውያን ሞተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በተከሰከሰው የኬንያ አውሮፕላን የተሳፈሩ ኢትዮጵያውያን ሞተዋል</h1>


<p>አንድ መቶ ሰባ ዘጠኝ ተሳፋሪዎችን አሳፍራ ከኬንያ ርዕሰ መዲና ናይሮቢ የተነሳው የበረራ ቁጥር 310 የሆነው የኬንያ አይሮፕላን ወደ ናይጄሪያ በማምራት ላይ እያለ እስካሁን ባልታወቀ ምክንያት ውቅያኖስ ላይ ሲከሰከስ ከተሳፋሪዎቹ መሐከል ኢትዮጵያውያንም እንደነበሩበት ተገለፀ።</p>

<p>አይቮሪኮስት ካረፈ በኋላ ከአቢጃን አየር ማረፊያ ተነስቶ ወደናይጄሪያ መጓዝ ከጀመረ ከጥቂት ደቂቃዎች በኋላ ከአገሪቷ የባህር ጠረፍ ሶስት ኪሎ ሜትር ያህል ርቆ የተከሰከሰው ይኼው የኬንያ አይሮፕላን አሳፍሯቸው ከነበሩት 179 መንገደኞች መሃል አስሩ ብቻ ሲተርፉ የቀሩት ወዲያውኑ ሞተዋል።</p>

<p>የኬንያ አየር መንገድ ማናጀር ዳይሬክተሩ ሪቻርድ ኚያጋ ለጋዜጠኞች በሰጡት የፕሬስ ኮንፍረንስ ላይ እንዳብራሩት ከሆነ እስካሁን በተደረገው ፍለጋ መሰረት የሰማንያ ስድስት ተሳፋሪዎች አክስሬን መገኘቱንና ከነዚህ መሀል የሃያ ስድስቱ ማንነት ተለይቶ የታወቀ መሆኑን ገልፀዋል። የአይቮሪኮስት ቴሌቪዥን ጣቢያ ባስተላለፈው ዜና ዘገባው በአጠቃላይ የ95 ተሳፋሪዎች አስክሬን መገኘቱን አስታውቋል።</p>

<p>በዚሁ አይሮፕላን በመሳፈር ከናይሮቢ ተነስተው ወደናይጄሪያ ሲጓዙ ከነበሩት የልዩ ልዩ አገር ዜጐች መሀል ኢትዮጵያውያን እንደሚገኙበት የደረሰን ዜና ይገልጻል። እሮብ ሌሊት የተደመጡ የዜና ዘገባዎች የሟቾቹን ማንነት አስመልክቶ ባቀረቡት ሪፖርት ላይ የናይጄሪያ፣ የኬንያ፣ የፈረንሣይ፣ የደ/አፍሪካ እና የኢትዮጵያ ዜጐች መኖራቸውን አረጋግጠዋል።</p>

<p>የዜናውን እውነታነት ለማጣራትና የሟቾቹን ቁጥና እና ስም ለማግኘት የዝግጅት ክፍላችን ሙከራ አድርጓል። ትላንት ከሰዓት በኋላ አዲስ አበባ ወደሚገኘው የኬንያ ኤር ዌይስ የትኬት ሽያጭ ቢሮ ደውለን ባገኘነው መረጃ መሰረት አደጋው በደረሰበት አይሮፕላን ውስጥ ከሞቱት መሀል ኢትዮጵያውያን ዜጐች መኖራቸው ተገልጾልናል። አደጋ የደረሰባቸው ኢትዮጵያውያን ቁጥር ለጊዜው ሁለት መሆኑ እንደተገለፀላቸው በስልክ ያብራሩልን የቢሮው ሰራተኛ የሟቾቹ ማንነት አለመታወቁንና ማንነታቸው ተጣርቶ ከተገለፀ በኋላ ቤተሰቦቻቸውን ለማርዳት ዝግጅት እየተደረገ መሆኑን አስታውቀዋል።</p>

<p>ኬንያ የሚገኘው የኢትዮጵያ ኤምባሲ በአደጋው የሞቱትን ዜጐቹን አስመልክቶ እንቅስቃሴ እያደረገ መሆኑን ከቢሮው ለመረዳት ብንችልም የማዕከላዊው መንግስት ፕ/ት ዶክተር ነጋሶ ጊዳዳ የሀዘን መልዕክት ከመላካቸው ውጪ መንግስት የሰጠው ማብራሪያ የለም።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥር 26 ቀን 1992</a></p>

</body>
</html>	
