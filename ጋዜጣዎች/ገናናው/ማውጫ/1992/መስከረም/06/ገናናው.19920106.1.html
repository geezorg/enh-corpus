<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ ከሞቃዲሾ 90 ኪ/ሜትር ላይ እየተደረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጦርነቱ ከሞቃዲሾ 90 ኪ/ሜትር ላይ እየተደረገ ነው</h2>



<p>በሱማሊያ ውስጥ እየተደረገ ያለው ጦርነት ሁሴን አይዲድ በዋናነት ወደያዙት ወደ ሞቃዲሾ ከተማ እየተጠጋ መምጣቱ ታውቋል። ትናንት ምሽት የተላለፈው የቢቢሲ ሬዲዮ እንደገለፀው ወደ ሞቃዲሾ አቅራቢያ እየተቃረበ የመጣውን ጦርነት የፈሩ የሞቃዲሾ ነዋሪዎች ወደ ሌሎች አካባቢዎች እየሸሹ መሆኑን ዘግቧል።</p>

<p>የራህዋይንና የዲግል ሳሊቬሽን አርሚን እየረዳ የሚዋጋው የኢትዮጵያ ጦር ባለፈው ማክሰኞ የቆራሊዮን ከተማ ከተቆጣጠረ በኋላ ረቡዕ ዕለት የባሊዶሌን አውሮፕላን ማረፊያ ለመቆጣጠር በተደረገው ጦርነት የአይዲድ ወታደሮች መሸሻቸውን የገለፀው ይኸው ዘገባ አውሮፕላን ማረፊያ ሙሉ በሙሉ በኢትዮጵያውያን ወታደሮች እጅ ለመውደቅ በተቃረበበት ወቅት የአይዲድ ወታደሮች ፈንጂ በመጥመድና መጋዘኖችን በማቃጠል መሸሻቸውን ጨምሮ አስታውቋል።</p>

<p>የኢትዮጵያ ጦር ባሊዶግሌን እንደሚቆጣጠረው እርግጠኛ የሆኑ የአይዲድ ወታደሮች ከአይሮፕላን ማረፊያው 90 ኪ.ሜትር ርቆ ወደሚገኘው የሞቃዲሾ ከተማ መሸሻቸውን የገለፀው ሀሰን በሪሳ ኢትዮጵያ አየር ማረፊያውን በመቆጣጠር የአየር ኃይሏን በቦታው ለማጠናከር ፍላጎት ሳይኖራት እንደማይቀር የአይዲድ ምንጮች እንደገለፁለት በላከው የፋክስ ዘገባው ላይ ገልጿል።</p>

<p>በሰባት ወታደራዊ ካሚዮኖች ላይ የተጫኑና አንድ መቶ የሚጠጉ ከባድ መሣሪያዎች የያዙ የአይዲድ ወታደሮች ባሊዶግሌን ለቀው መሸሻቸውን የአይን ምስክሮች እንደገለፁለት የሚናገረው ሐሰን በሪሳ የኢትዮጵያ ጦር እየገባበት ከሚገኘው ከባሊዶግሌ አምስት ኪ.ሜትር ርቃ በምትገኘው መንደር አካባቢ ሰፍሮ የነበረው የአይዲድ ጦር ሙሉ በሙሉ መደምሰሱን ገልጿል።</p>

<p>የባሊዶግሌን የአየር ማረፊያ በፍንዳታና በጭስ ተናውጧል፤ የኢትዮጵያ ወታደሮች ወደማረፊያው ከመግባታቸው በፊት በአካባቢው ቅኝት እያደረጉ ነው ሲል የሚገልፀው ይኸው ዘገባ በቆራዮሌ ሁለት አቅጣጫ የገባው ጦር ባሊዶግሌ ላይ ከሚገኘው ጦርነት ውጭ ወደ ሞቃዲሾ ከተማ እየተቃረበ መምጣቱን የከተማዋን ሕዝብ አስደንግጧል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው መስከረም 6 ቀን 1992</a></p>

</body>
</html>	
