<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ማዕቀቡን የሚቆጣጠር ቡድን ጅቡቲ ሊገባ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ማዕቀቡን የሚቆጣጠር ቡድን ጅቡቲ ሊገባ ነው</h1>


<p>የተመድ የፀጥታው ም/ቤት በአሜሪካና በእንግሊዝ የቀረበውን የውሳኔ ሰነድ በመንተራስ ለሶስት ጊዜ ያህል ተደጋጋሚ ስብሰባ አጠናቆ የመጨረሻ ውሳኔ ላይ መድረሱን የቢቢሲ ሬዲዮ አስታወቀ። በጥቅም የውሳኔ ሰነዱ ላይ አስራ አምስት ነጥቦች ተካተው የነበረ ቢሆንም በተደረጉት ተደጋጋሚ ስብሰባዎች ውሳኔ ላይ የተደረሰባቸው ነጥቦች ጥቂቶቹ ብቻ ናቸው።</p>

<p>ም/ቤቱ በሁለቱም አገሮች ላይ የመሳሪያ ማዕቀብ እንዲጣል ሃሳብ ከማቅረቡ ባሻገር በተለይም በኢትዮጵያ ላይ የዲፕሎማሲያዊ ማዕቀብ እንዲጣል ከፍተኛ የሆነ ተፅዕኖ ተደርጐ ነበር። ይሁንና ሩሲያ የቀረቡትን ነጥቦች በመቃወም ተመድ የሁለቱንም አገሮች ችግር ሰላማዊ በሆነ መንገድ ለመፍታት የሚያደርገውን ጥረት አጠናክሮ እንዲቀጥል ስታሳስብ ፈረንሣይና ቻይና በድምፅ ተዐቅቦ የመጀመሪያውን ስብሰባ አጠናቀው ነበር።</p>

<p>ሁለተኛው ጉባዔ በተካሄደበት ወቅት የም/ቤቱን ቋሚ አባላቶች ጨምሮ የተቀሩት አባላት በመሳሪያ ማዕቀብ ላይ ያላቸውን መስማማት ሲገልፁ ዲፕሎማሲያዊ ማዕቀብ እንዲጣል የቀረበውን ሃሳብ አልተስማሙበትም። ይህ ማዕቀብ በተለይም የኢትዮጵያ ባለሥልጣናት ዲፕሎማሲያዊ ግንኙነት ለማድረግ ወደውጭ ለመውጣት ከፈልጉ የተመድን ፀጥታው ም/ቤት ጠይቀውና አስረድተው መሆን ይገባዋል የሚል ነጥብ ያካተተ ነበር።</p>

<p>መጨረሻ ላይ በተደረገው የሶስተኛው ጉባዔ ላይ ሁሉም አገሮች የተለያዩባቸውን ነጥቦች በማስወገድ በሁለቱም አገሮች ላይ የመሳሪያ ማዕቀብ እንዲጣል ወስኗል። የመሳሪያ ማዕቀቡን ከነገደቡ በተመለከተ የፈረንሣይ መንግስት ባደረገው ጥብቅ ክርክር የተነሳ ገደቡ እንዲወሰን ተደርጓል።</p>

<p>ፈረንሳይ ባስቀመጠችው ሃሳብ መሰረት በሁለቱም አገሮች ላይ ለአስራ ሁለት ወራት ያህል የሚቆይ የመሳሪያ ማዕቀብ እንዲጣል ተወስኗል። በዚህ መሰረት ኢትዮጵያም ሆነች ኤርትራ መሳሪያ መግዛት ብቻ ሳይሆን የውጭ ወታደራዊ አማካሪዎችን መቅጠር አይፈቀድላቸውም።</p>

<p>ይኼንን ሁኔታ ለመከታተልና ለመቆጣጠር ተመድ በአጭር ጊዜ ውስጥ የሚያዋቅረው የጠበብቶች ቡድን ወደጅቡቲ ይገባል። ቡድኑ በጅቡቲ ውስጥ በመሆን ሁለቱም አገሮች መሳሪያ እንዳያስገቡ ጥብቅ ቁጥጥር በማድረግ ወቅታዊን ሪፖርት ለተመድ ፀጥታው ም/ቤት በማቅረብ ያስወስናል።</p>

<p>ይህ በእንዲህ እንዳለ የቢቢሲ ሬዲዮ ዘጋቢ የሆነችው ካትሪን ትላንት በዘጠኝ ሰዓት ከአስመራ ከተማ በላከችው ዘገባ እንዳረጋገጠችው የፀጥታው ም/ቤት የጣለው የመሳሪያ ማዕቀብ የኤርትራን መንግስት ያበሳጨው መሆኑን ገልጻለች።</p>

<p>እንደዘገባው መሰረት ከሆነ ኤርትራ ከባድ ጦርነት ተደርጎብኝ እያለ የተወሰደው የመሳሪያ ማዕቀብ አጥጋቢ አይደለም በተለይ በኢትዮጵያ ላይ ሌላ ማዕቀብ በመጣል ጦርነቱን ማቆም የሚችልበት መንገድ መገኘት አለበት በማለት በተወሰደው ውሳኔ ላይ የተሰማውን ተቃውሞ አስታውቋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ግንቦት 11 ቀን 1992</a></p>

</body>
</html>	
