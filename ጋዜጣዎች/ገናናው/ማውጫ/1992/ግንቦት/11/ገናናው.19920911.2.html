<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጦርነቱ ሳቢያ የሚከሰት የነዳጅ እጥረት አይኖርም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጦርነቱ ሳቢያ የሚከሰት የነዳጅ እጥረት አይኖርም</h1>


<p>የኢትዮ ኤርትራ የድንበር ላይ ውዝግብ ከተጀመረበት ወራት አንስቶ በኢትዮጵያ የነዳጅ አቅርቦት እጥረት ይገጥመዋል የሚል ፍራቻ የነበረ መሆኑን የገለፁ አንድ የመንግስት ባለሥልጣን አገሪቱ ካለፉት አምስት ዓመታት የበለጠ የነዳጅ መጠባበቂያ ክምችት ያዘጋጀች መሆኗን አስታወቁ።</p>

<p>ጦርነቱን ተከትሎ ኢትዮጵያ የወደብ መገልገያዋን ወደጅቡቲ ማዘዋወሯና በአገሪቱ የነዳጅ ማከማቻዎች ውስጥ በቂ መጠባበቂያ አለመኖሩ ብሎም በጦር ግንባር ለሚደረገው የወታደራዊ ተሽከርካሪዎች እንቅስቃሴ በሚያስፈልጋቸው መጠነ ሰፊ የነዳጅ ፍጆታ አንፃር በአገሪቱ ከፍተኛ ችግር ይከሰታል የሚለውን ፍራቻ አጠናክሮት የነበረ መሆኑ ይታወሳል።</p>

<p>የሥራና ከተማ ልማት ሚኒስትር አቶ ኃይሌ አሰግዴ በአገሪቱ ያለውን የነዳጅ መጠባበቂያ አስመልክቶ ለጋዜጠኞች በሰጡት ማብራሪያ በአሁኑ ሰዓት ያለው የነዳጅ መጠባበቂያ ካለፉት አምስት ዓመታት ከነበረው መጠባበቂያ በ300 እጅ ያደገ መሆኑን አረጋግጠዋል።</p>

<p>ለዚሁ የነዳጅ መጠባበቂያ መጨመር በቅርቡ የተገነቡት ስድስት የነዳጅ ማከማቻዎች ታላቅ አስተዋፅዖ ማድረጋቸውን ያረጋገጡት ሚኒስትሩ እያንዳንዱ ዴፖ ከመስፋፋቱ አስቀድሞ ይይዝ ከነበረው የ27 ሚሊዮን ሊትር አቅም ወደ 97 ሚሊዮን ሊትር የመያዝ ብቃት መሸጋገሩ ለዚሁ አስተማማኝ መጠባበቂያ የራሱን ድርሻ ማበርከቱን ገልፀዋል።</p>

<p>ይኼንን የነዳጅ መጠባበቂያን አቅም ለማጠንከር በተነደፈው እቅድ መሰረት አዳዲስ የነዳጅ ማከማቻዎች በምስራቅ፣ በምዕራብ፣ በደቡብና በሰሜን ኢትዮጵያ ልዩ ልዩ ቦታዎች በተጨማሪነት ለመስራትና ቀደም ሲል የነበሩትን የመያዝ አቅም ለማስፋፋት የሚደረገውን ጥረት አጠናክሮ ለመቀጠል 97 ሚሊዮን ብር መመደቡ ታውቋል።</p>

<p>ይህ በእንዲህ እንዳለ በጅቡቲ ውስጥ ከሚገኘው የነዳጅ ማከማቻ በተጨማሪ 800 ሚሊዮን ሊትር የመያዝ ብቃት ያለው አዲስ ዴፓ ለማሰራት የግንባታው እንቅስቃሴ መጀመሩን የደረሰን ዜና ይገልጻል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ግንቦት 11 ቀን 1992</a></p>

</body>
</html>	
