<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኬንያ ውስጥ ሲንቀሳቀሱ የነበሩ የኦነግ ወታደሮች በቁጥጥር ስር ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኬንያ ውስጥ ሲንቀሳቀሱ የነበሩ የኦነግ ወታደሮች በቁጥጥር ስር ዋሉ</h2>


<p>በኢትዮጵያና በኬንያ መሃል ያለውን የጋራ የድንበር ሁኔታ አስተማማኝ በሆነ ሰላማዊ ሁኔታ ለመጠበቅ ናዝሬት ውስጥ ከስምምነት ላይ ከተደረሰ በኋላ የኬንያ መንግስት በኦነግ ታጣቂዎች ላይ እየወሰደ ያለውን እርምጃ የቀጠለበት መሆኑን የኬንያ ሬዲዮ አስታወቀ።</p>

<p>ኬቢሲ የተባለው ይኸው ሬድዮ ጣቢያ ባሰራጨው የዜና ዘገባው ላይ እንዳብራራው ከሆነ ባለፈው ሣምንት ማጠቃለያ ላይ በኬንያ ሰሜናዊ ምዕራብ አካባቢ ይንቀሳቀሱ በነበሩ የኦነግ ታጣቂዎች ላይ የኬንያ ወታደሮች በወሰዱት የማጥቃት እርምጃ ሁለቱን ገድለው ዘጠኝ መማረካቸውን አውስቷል።</p>

<p>በኬንያ ወታደሮች የተማረኩት ዘጠኝ የኦነግ ወታደሮች በሞያሌ አቅራቢያ ወደሚገኝ ወታደራዊ ካምፕ መወሰዳቸውን ያብራራው ይኼው ዜና የኬንያ መግንስት በአካባቢው ያለውን ሰላም ለማረጋጋት በሚወስዳቸው እርምጃዎች መሰረት ዘጠኙ የኦነግ አባላት በቅርቡ ፍ/ቤት የሚቀርቡ መሆናቸውን ገልጿል።</p>

<p>ወደኬንያ መሀል ከተማ የገቡትን የኦነግ ወታደሮችን አድኖ በመያዝ አጥጋቢ ውጤት እንዳገኘ የሚነገርለት የኬንያ ፖሊስ በበኩሉ ከኦነግ ጋር ግንኙነት ሣይኖራቸው እንደማይቀር የተጠረጠሩ ሁለት መሣሪያ የያዙ ታጣቂዎችን በሰሜን ኬንያ ሱማሊያ አዋሳኝ ከምትገኘውና «ጋሪሳ» ተብላ በምትጠራው አካባቢ መያዙን ገልጿል።</p>

<p>እነዚሁ ሁለት ታጣቂዎች ኦሮምኛ ተናጋሪ ከመሆናቸው ውጪ ሌላ ምንም መረጃ ባይገኝባቸውም በእጃቸው ከያዟቸው ኤኬ 47 መሣሪያ ባሻገር ፀረ-ሰውና ፀረ- ተሽከርካሪ ፈንጂዎችንና የባዙቃ ጥይቶች መያዛቸው ከኦነግ ጋራ ግንኙነት አላቸው የሚለውን ጥርጣሬ የበለጠ ያጐላው መሆኑን የገለፀው ይኼው ዜና ሁለቱም ታጣቂዎች ለበለጠ ምርመራ ወደ ናይሮቢ መላካቸውን አስረድቷል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥቅምት 11 ቀን 1992</a></p>

</body>
</html>	
