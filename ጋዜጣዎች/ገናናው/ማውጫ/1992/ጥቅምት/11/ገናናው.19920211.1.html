<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>1500 ኤርትራውያን በ25 አውቶብሶች ተጭነው ወደ ቡሬ ግንባር ተላኩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">1500 ኤርትራውያን በ25 አውቶብሶች ተጭነው ወደ ቡሬ ግንባር ተላኩ</h2>


<p>ቁጥራቸው 1500 የሚገመት ኤርትራውያን ከትናንት በስቲያ ምሽት ወደ ሃገራቸው ተሸኝተዋል። ከግንቦት 90 ዓ.ም የኢትዮ ኤርትራ የድንበር ላይ ውዝግብ ወዲህ የኢትዮጵያ መንግስት በወሰነው ውሳኔ መሰረት ወደ አገራቸው በክብር የተሸኙት እነዚህ ኤርትራውያን የዓለም ቀይ መስቀል ባቀረበላቸው 25 የመጓጓዣ አውቶብሶች በአሰብ በኩል መጓዛቸው ታውቋል።</p>

<p>ኤርትራ የኢትዮጵያን ግዛት በወረራ ከያዘች ወዲህና የሁለት መንግስታት ወታደሮች ውጊያ ከመክፈታቸው በፊትና በኋላ በርካታ የኤርትራ ተወላጆች ወደሃገራቸው በሰላም የተሸኙ ሲሆን ከዜግነት ምዝገባና ኢምግሬሽን ጽ/ቤት በተላለፈ መመሪያ ወደ ጽ/ቤት መጥተው በመመዝገብ የነዋሪነት መታወቂያ ከወሰዱት መካከል የትናንት በስቲያዎቹ ተጓዦች ለ2ኛ ዙር በምዝገባ ተይዘው የተጓዙ መሆናቸው ሊታወቅ ተችሏል።</p>

<p>በመጀመሪያ ዙር የተጓዙትን ኤርትራውያን በአቶ ኢሣያስ አፈወርቂ የሚመራው የሻዕቢያ መንግስት አልቀበልም ብሎ ማንገራገሩ ይታወቃል። ወደ ሃገራቸው በክብር የተሸኙት ግለሰቦች አብዛኞቹ በሪፈረንደሙ ድምፅ በመስጠት የኤርትራን ነፃነት የተቀበሉና ኢትዮጵያዊ ዜግነታቸው የተዉ መሆናቸው የታወቀ በመሆኑ በሰላማዊ መንገድ መሸኘታቸው አግባብነት ያለው ነው በማለት አስተያየታቸውን የሰጡ አንዳንድ ግለሰቦች «በሃገሪቱ ውስጥ በሚገኙ ቁልፍ ቦታዎች በስልጣን ላይ የተቀመጡና በሃገሪቱ የሶሺዮ ኢኮኖሚና የፖለቲካ ጉዳዮች ላይ ከማንኛውም ኢትዮጵያዊ ባለነሳ መልኩ /እንደውም በበለጠ/ ቀጥተኛ ተሳትፎ የሚያደርጉት የማይሸኙበት ምክንያት ለምን ይሆን? በማለት ቅሬታቸውን ይገልፃሉ።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ጥቅምት 11 ቀን 1992</a></p>

</body>
</html>	
