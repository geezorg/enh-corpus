<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሶማሊያ የሽግግር መንግሥት ፕሬዝዳንት ልትሰይም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሶማሊያ የሽግግር መንግሥት ፕሬዝዳንት ልትሰይም ነው</h1>


<p>የጅቡቲው ፕሬዝዳንት ኢስማኤል ዑመር ጌሌህ በተገኙበት የምክር ቤት አባላት ምርጫ በተካሄደ ከሶስት ቀናት በኋላ የም/ቤቱ አባላት በአዲሲቷ ሱማሊያ አመሰራረትና በሽግግር መንግስቱ ተዋፅዖ ሰፋ ያለ ውይይት ካደረጉ በኋላ የምክር ቤቱን አፈጉባዔ የሰየመ ሲሆን ከራህንዋይን ሬዝስታንስ አርሚ የተወከሉት ደራሲና ተርጓሚ መሆናቸው የሚነገርላቸውና በአገሪቱ ስመጥር ከሆኑት ጥቂት ምሁራን መካከል የሚጠቀሱት የስልሳ ዓመቱ የዲግል ተወላጅ ለአፈጉባዔነት ከታጩ በኋላ ምክር ቤቱ ስለእርሳቸው ስነግምባር መርምሮና ተወያይቶ ምክር ቤቱን በአፈ ጉባዔነት እንዲመሩ መርጧቸዋል።</p>

<p>ባለፈው ሣምንት እሁድ ዕለት የምክር ቤቱ አፈጉባዔ ከተመረጡ በኋላ ምክር ቤቱ በዛሬው ዕለት ሱማሊያ ከ10 ዓመታት የእርስ በእርስ ጦርነትና ከስምንት ዓመታት የመግንስት አልባ ጉዞ በኋላ ለመጀመሪያ ጊዜ ይዋቀራል የተባለውን የሽግግር መንግሥት የሚመራውን ፕሬዝዳንት ይመርጣል ተብሎ ይጠበቃል።</p>

<p>አዲሱ የሱማሊያ የሽግግር መንግስት ፕሬዝዳንት በዓለ ሹመሩ ኮንፍረንሱ እይተካሄደ ባለበት በአርታ ከተማ ውስጥ እሁድ ዕለት እንደሚከናወን የገለፀው የቢቢሲ ሬዲዮ በፕሬዝዳንታዊ በዓለ ሹመት ላይ ለመገኘት የኢትዮጵያው ጠቅላይ ሚኒስትር መለስ ዜናዊ፣ የኬንያው ፕሬዝዳንት ዳንኤል አራፕ ሞይ፣ የሱዳኑ ዑመር አልበሽር፣ የኡጋንዳው ዩዌሪ ሙሰቪኒ በበዓሉ ላይ ይገኛሉ ተብሎ እንደሚጠበቅ የቢቢሲ ሬዲዮ ጨምሮ አስታውቋል።</p>

<p>የሱማሊያ እስላማዊ ፍ/ቤት የተቋቋመውን ምክር ቤት በሙሉ ድምፅ በመቀበል በአርታ ፕሬዝዳንታዊ ሹመት ላይ ለመገኘት የከፍተኛ ፍርድ አካልቱ ማክሰኞ ዕለት ጅቡቲ መግባታቸውን ዜናው ጨምሮ ገልጿል።</p>

<p>በጅቡቲ አርታ በተባለው አካባቢ ሲካሄድ የሰነበተው የሱማሊያ የሰላም ጥረትና የሽግግር መግንስት የማቋቋም ተልዕኮ ውጤታማ እየሆነ የመጣ ቢመስልም ዋናው የአንጃ መሪ ሁሴን አይዲድን ጨምሮ በሱማሊያ የእርስ በእርስ ጦርነት ውስጥ ጉልህ ሚና ስትጫወት የነበረችው ግብፅ የሰላሙን ውጤት አለመቀበሏ ተስፋው እየጠነከረ የመጣውን የሰላም ሂደት ዘላቂነት አስተማማኝ ሊያደርገው አልቻለም።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ነሐሴ 19 ቀን 1992</a></p>

</body>
</html>	
