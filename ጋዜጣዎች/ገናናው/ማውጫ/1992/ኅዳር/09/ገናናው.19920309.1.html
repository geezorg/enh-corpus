<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አልበሽር ከኢትዮጵያ ባለሥልጣናት ጋር ውይይት አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አልበሽር ከኢትዮጵያ ባለሥልጣናት ጋር ውይይት አደረጉ</h1>


<p>የሱዳኑ ፕሬዝዳንት ጄ/ል ዑመር አልበሽር ትናንትና ወደ አዲስ አበባ በመምጣት ከኢትዮጵያ መንግሥት ባለሥልጣናት ጋር ምስጢራዊ ውይይት አደረጉ። የፕሬዝዳንቱ መምጣት አጠራጣሪ ነው ሲሉ ዓለም አቀፍ የመገናኛ ብዙሃኖች ተናግረው የነበረ ቢሆንም ፕሬዝዳንቱ ረቡዕ ዕለት ማምሻውን ለኢትዮጵያ መንግሥት ባደረጉት የስልክ መልዕክት አንድ ቀን ቆይተው የሚመለሱ መሆናቸውን በገለጡት መሰረት ትናትና ገብተዋል።</p>

<p>ፕሬዝዳንቱ አዲስ አበባ ሲገቡ የኢትዮጵያ ፕሬዝዳንት ዶ/ር ነጋሶ ጊዳዳ ተቀብለዋቸዋል። ከጠ/ሚኒስትር መለስ ዜናዊ ከሌሎች ከፍተኛ የአገሪቱ ባለሥልጣናት ጋራ ባደረጉት ውይይት ስለሁለቱ አገሮች የጋራ ደህንነት ወታደራዊ ትብብር ሳይመካከሩ እንዳልቀሩ የተለያዩ ዓለም አቀፍ የዜና ምንጮች ባሰራጯቸው ዘገባዎች ገልፀዋል።</p>

<p>ቻናል አፍሪካ ትናንት ማምሻውን ባሰራጨው የዜና ዘገባ ላይ እንደጠቀሰው የሱዳን አማፅያን በሰሜንና በደቡብ ሱዳን ውስጥ የሚያደርጉትን ጦርነት አጠናክረው በቀጠሉበት ወቅት የሱዳን ፕ/ት አልበሽር በድንገት አዲስ አበባ መግባት ከወታደራዊ ትብብር ጋር የተገናኘ ጉዳይ ሳይኖረው እንዳልቀረ አስጠርጥሯል ብሏል።</p>

<p>በም/ሱዳን የሚደረገውን ወረራ በመምራት ላይ ያሉትን ኮማንደር የጠቀሰው ቻናል አፍሪካ በሰሜንና በደቡብ ካለው የተቃዋሚ ጦር ጋር የተባበረው ኃይል በከፍተኛ ፍጥነት የካርቱም አካባቢን እየከበበ ባለበት በአሁኑ ወቅት የሱዳን መንግስት ተጨማሪ ወታደራዊ ድጋፍ ለማግኘት ወደ ኢትዮጵያ ለመግባት ተገደዋል ማለታቸውን ጠቅሰዋል።</p>

<p>በም/ሱዳን አካባቢ ከኢትዮጵያ ጋር በሚያዋስኑ አካባቢዎች ስድስት ቁልፍ ከተሞች በአማፅያኑ ከመውደቃቸው ባሻገር ከኤርትራ ጋር በሚዋሰኑበት ድንበር አካባቢ ያሉ ተጨማሪ ሁለት ከተሞች ከመንግስት ወታደሮች ቁጥር ውጪ መሆናቸውን የጠቀሰው ቻናል አፍሪካ ከሁለት ሣምንታት በፊት በ300 ኪሎ ሜትር የድንበር አካባቢ ተለጥጦ የነበረው የሻዕቢያ ጦር ወደ ሰሜን ምስራቅ ሱዳን በመግባት ላይ መሆኑን የሱዳን መንግሥት አረጋግጧል ብሏል።</p>

<p>ሙሉውን ም/ሱዳን በአማፅያን ቁጥጥር ስለሆነች የሚለው ይኼው ሬዲዮ አልበሽር ወደ ኢትዮጵያ የሚያደርጉትን ጉዞ አዘግይተው ከነበር በኋላ ሣይገመት አዲስ አበባ የገቡት የኤርትራንና የአማፅያኑን ጦር ለመምታት ድርድር ላይ ለመድረስ ነው ሲል አብራርቷል።</p>

<p>በዚሁ ዙሪያ ዘገባ ያቀረበው የቢቢሲ ሬዲዮ ፎከስ ኦን አፍሪካ በትናንትና ምሽቱ ስርጭቱ ላይ እንዳሰራጨው ከሆኑ ከግብፅ ፕ/ት ግድያ ሙከራ በኋላ ፕ/ት አልበሽር ወደ አዲስ አበባ ለመጀመሪያ ጊዜ የመጡት እየደረሰባቸው ያለውን ወታደራዊ ሽንፈት ከኢትዮጵያ ጋር በመረዳዳት ለመከላከል ነው ሲል ገልጿል።</p>

<p>የቢቢሲ ጋዜጠኛ ሪቻርድ ሊ ከለንደን በመሆን የኢትዮጵያን መንግሥት ቃል አቀባይ አነጋግሮ ነበር። ፕሬዝዳንት አልበሽር ከጠ/ሚ መለስ ዜናዊ ጋር በምን ጉዳይ ዙሪያ እንደተወያዩ የደረሰኝ ነገር የለም ያሉት ቃል አቀባዩ ሁለቱ መሪዎች ምናልባትም ስለሁለቱ አገሮች ባህላዊና ኢኮኖሚያዊ ግንኙነት ሳይወያዩ አይቀርም ብሏል።</p>

<p>ሪቻርድ ሊ «እናንተ ከኤርትራ ጋር እያካሄዳችሁት ባለው ጦርነት ከሱዳን ጋር ድጋፍ የማግኘት ተስፋ አላችሁ?» ሲል ላቀረበው ጥያቄ እኛ ሉዓላዊነታችንን ለማስከበር ብቃቱ አለን እርግጥ ከነሱ ብቻ አይደለም ከዓለም አቀፉ ማህበረሰብ ዲፕሎማሲያዊ ድጋፍ እንፈልጋለን አዎን ድጋፍ እንፈልጋለን ይሁንና በወታደራዊ መስክ ግዛታችንን እንዲከላከሉልን አይደለም» ሲሉ መልሰዋል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ህዳር 9 ቀን 1992</a></p>

</body>
</html>	
