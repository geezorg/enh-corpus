<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>11 የኤርትራ ሰላዮች ላይ ክስ ተመሰረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">11 የኤርትራ ሰላዮች ላይ ክስ ተመሰረተ</h1>


<p>በትግራይ ክልል ውስጥ በመሆን በስለላ ስራ ላይ ተሰማርተው የተገኙ ኤርትራውያን በፖሊስ ቁጥርር ስር ውለው ክስ የተመሰረተባቸው መሆኑን የክልሉ ፍትህ ሚ/ር ጽ/ቤት አስታወቀ። እነዚሁ አስራ አንድ ኤርትራውያን በሁለቱ አገሮች በተፈጠረው የድንበር ውዝግብ አሁን ከተጀመረ አንስቶ በፖሊስ ቁጥጥር ሥር እስከዋሉበት ዕለት ድረስ የወገን ጦርን እንቅስቃሴና የኃይል አሰላለፍ በመሰለል ለጠላት ጦር ተደጋጋሚ ምስጢር ያቀብሉ እንደነበር ተገልጿል።</p>

<p>የክልሉ ፍትህ ሚ/ር ጽ/ቤት ተጠሪ አቶ ሙሉጌታ ወ/ጊዮርጊስ እነዚሁ ኤርትራውያን ኢትዮጵያና ኤርትራ በሚካለሉባቸው የትግራይ መሬቶች ይኖሩ እንደነበር በመግለፅ በፖሊስ ቁጥጥር ሥር የዋሉት ለጠላት ወገን መረጃ ሲያቀብሉ በተጨባጭ ስለተደረሰባቸው መሆኑን አብራርተዋል።</p>

<p>ለበርካታ ዓመታት በኢትዮጵያ ውስጥ የኖሩት እነዚሁ ክስ የተመሰረተባቸው አስራ አንድ ኤርትራውያን ወራሪው ጦር የፈፀመውን ወረራ ከመከላከል የኢትዮጵያ ሕዝብ እያራመደ ያለውን ፀረ-ወረራ ትግል ለማኮላሸት ከወራሪው ጦር ጋር በማበር ልዩ ልዩ መልዕክት ሲያስተላልፉ እጅ ከፍንጅ ከመያዛቸው ባሻገር ለጠላት ጦር የፃፉት የፁሑፍ መረጃ ሲልኩ ባለፈው ዓመት ነሐሴ ወር ውስጥ በቁጥጥር ስር መዋላቸውን ተጠሪው ገልፀዋል።</p>

<p>ኤርትራውያኑ የወገንን ጦር ለከፍተኛ አደጋ በማጋለጥ የስለላ ተግባር ላይ ተሰማርተው የፈፀሙት ሴራ አገሪቷ ሉዓላዊነቷን እንዳታስከብር ከማድረግ ባሻገር ለወራሪ ኃይል አሳልፎ የሚሰጥ መሆኑ ታምኖበታል። እነዚሁ ሰላዮች አቅጣጫ ለይቶ አደጋ ሊያደርስ በሚችልበት ሁኔታ የሚያመቻች በመሆኑ የተከሰሱበት አንቀፅ ከሃያ ዓመት እስከ ሞት ቅጣት ድረስ እንደሚያስቀጣቸው የክልሉ ፍትህ ሚ/ር ጽ/ቤት ተጠሪ አቶ ሙሉጌታ ወ/ጊዮርጊስ አረጋግጠዋል።</p>

<p>ወራሪው ባድመንና ከፊል ሽራሮን ከያዘበት ጊዜ ጀምሮ በቦታው የነበሩት እነዚሁ ኤርትራውያን ኢትዮጵያውያኑን በጥቆማ በማስያዝና ያሉበት ቦታ እንዲጠፋ ከወራሪው ጦር ጋር አብረው መስራታቸውን የዜናው ምንጭ ገልጿል። በሌላ በኩል የትግራይ ምዕራባዊ ዞን ፖሊስ ጽ/ቤት ኃላፊ በአካባቢው የሚኖሩና በስለላው የተጠረጠሩ ባልና ሚስት ኤርትራውያንን በቁጥጥር ስር ማዋሉን ጠቁሟል።</p>

<p>እነዚሁ ባለትዳር ኤርትራውያን ከሻዕቢያ የተላከላቸው የስለላ ወረቀት በመረጃነት እየተጣራ መሆኑን የገለፁት ኃላፊው ባለፈው ጥቅምት ወር የተያዙት ሁለቱ ኤርትራውያን ሻዕቢያ ለስለላ እንዳሠማራቸው ፍ/ቤት በመቅረብ በእምነት ክህደት ቃል ተጠይቀው ተግባራቸውም ማመናቸውን አስታውቀዋል።</p>

<p>በስለላ ተግባር ላይ ተሰማርተው የተገኙት አስራ አንዱ ኤርትራውያን የተከሰሱት በምዕራባዊና ማዕከላዊ ዞኖች ከፍተኛ ፍ/ቤት ሲሆን ባልና ሚስቶቹ ደግሞ የእምነት ክህደት ቃላቸውን የሰጡት በምዕራባዊ ዞን ከፍተኛ ፍ/ቤት መሆኑን የደረሰን ዜና ያስረዳል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ኅዳር 23 ቀን 1992</a></p>

</body>
</html>	
