<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በደ/አፍሪካ መሃል ያለው ዲፕሎማሲያዊ ውዝግብ እየተካረረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያና በደ/አፍሪካ መሃል ያለው ዲፕሎማሲያዊ ውዝግብ እየተካረረ ነው</h2>


<p>የቀድሞው የኢትዮጵያ ፕ/ት ኮ/ል መንግሥቱ ኃ/ማርያም ለከፍተኛ የልብ ሕክምና በስደተኝነት ይኖሩበት ነበረበት የሃራሬ ከተማ በመውጣት ወደ ጆሃንስበርግ ከተጓዙበት ጊዜ ጀምሮ በኢትዮጵያና በደ/አፍሪካ መሃል ያለው ዲፕሎማሲያዊ ውዝግብ እየተካረረ መምጣቱ ታወቀ።</p>

<p>በሁለቱ አገሮች መሃል ኢህአዴግ በትረስ ልጣኑ ከጨበጠበት ጊዜ ጀምሮ ጠንካራ ግንኙነት አለ የሚያስብል ባይሆንም እንደማንኛውም አገር ዲፕሎማሲያዊ ግንኙነታቸው የተጠበቀ መሆኑ እርግጥ ነው። በዚሁ ግንኙነታቸው መሃል ልዩነቶችን ሊያሰፉ የሚችሉ ክስተቶች በግልፅ እየተፈጠሩ ከመሆናቸው በላይ በመንግስታቱ መሐል የሚደረገው የእሰጥ አገባ ልውውጥ እየተጠናከረ ይገኛል።</p>

<p>ሰኞ ምሽት የተላለፈው የሬዲዮ ፍራንስ ኢንተርናሽናል የደ/አፍሪካን የውጪ ጉዳይ ሚ/ር ቃል አቀባይን ጠቅሶ እንደዘገበው ከሆነ መንግስቱ ለዘላቂ ህይወታቸው በደ/አፍሪካ የጥገኝነት መብት ይሰጠኝ ሲሉ ጥያቄ ማቅረባቸውን አብራርቶ የነበረ ቢሆንም ይኼ ጥያቄያቸው ተቀባይነት ያግኝ ወይም አያግኝ አላብራራም።</p>

<p>ረቡዕ ምሽት የተላለፈው የዶቼቬሌ የእንግሊዘኛ ፕሮግራም በበኩሉ ከትላንት በስቲያ የደ/አፍሪካ ካቢኔ በመንግስቱ ኃ/ማርያም ወቅታዊ ጉዳይና በኢትዮጵያ መንግስት የጠበቀ ጥያቄ ዙሪያ ሰፋ ያለ ውይይት አድርጐ ውሳኔ ማስተላለፉን አስደምጧል።</p>

<p>በታንዛኒያ አሩሻ ውስጥ የቡሩንዲን የእርስ በእርስ ጦርነት አስመልክቶ በተካሄደው የመሪዎች ጉባዔ ላይ ለመወያየት በቦታው የተገኙት ጠ/ሚኒስትር መለስ ዜናዊ በበኩላቸው ከስብሰባው ዓላማ ውጪ ከደ/አፍሪካ ፕሬዝዳንት ታቦ እምቤኪ ጋራ ውይይት ማድረጋቸው ተገልጿል።</p>

<p>በቡሩንዲ ጉዳይ ከመወያየት ይልቅ የደ/አፍሪካውያን ፕሬዝዳንት በመንግስቱ ዙሪያ ለመወያየት አሩሻ ሣይሄዱ እንዳልቀረ የተገመተላቸው ጠ/ሚ/መለስ ዜናዊ ከታቦ እምቤኪ ጋር ባደረጉት ሰላሳ ደቂቃ በፈጀ የጋራ ውይይታቸው ላይ የቀድሞው የኢትዮጵያ ፕ/ት መንግሥቱ ኃ/ማርያም ወደ አዲስ አበባ የሚመለሱበትን ሁኔታ ጠይቀዋል።</p>

<p>ኮ/ል መንግሥቱ ኃ/ማርያም በዚህ ሳምንት መጀመሪያ ላይ ያቀረቡትን የጥገኝነት ጥያቄ አስመልክቶ የደቡብ አፍሪካ ካቢኔ ረቡዕ ዕለት ውይይት ማድረጉ ተገልጿል። ረቡዕ ምሽት የተላለፈው የጀርመን ድምፅ የእንግሊዘኛው ፕሮግራም በማጠቃለያ ዜናው ላይ እንዳስረዳው ከሆነ ስብሰባው ከተጠናቀቀ በኋላ የደቡብ አፍሪካ መንግስት ቃል አቀባይ ስለስብሰባው ጋዜጣዊ መግለጫ መስጠታቸውን አብራርቷል።</p>

<p>«የቀድሞ የኢትዮጵያ ወታደራዊ መሪ ኮ/ል መንግሥቱ ኃ/ማርያም ከኢትዮጵያ ጋር እየተፈጠረ ባለው ቅራኔ የተነሳ ወደ ቀድሞው የስደት መኖሪያቸው ዚምባቡዌ ልንመልሰው እንችላለን ሲል የደቡብ አፍሪካ የመንግስት ቃል አቀባይ በሰጠው መግለጫ አስታወቀ» በማለት የገለፀው ይኸው ሬዲዮ የፕሪቶሪያ ካቢኔ ባደረገው ሰፊ ስብሰባ ከኢትዮጵያ ጋር እየተፈጠረ ያለው ውዝግብ እየተካረረ በመምጣቱ ይኼንን ሁኔታ ለማስቀረት ጥረት የሚያደርግ መሆኑን ገልጿል።</p>

<p>«ኢትዮጵያ መንግስቱን ለመውሰድ ምንም ዓይነት የቅድሚያ ጥያቄ ማቅረብ የማትችል ከመሆኑ ባሻገር በመሃላችን ምንም ዓይነት የጋራ ውል ስሌለለ ወደ ውዝግብ የሚያስገባን ጉዳይ መፈጠር የለበትም» ሲሉ ያብራሩት የመንግስት ቃል አቀባዩ ካቢኔው ያደረገውን ስብሰባ ውጤት አስመልክቶም «ከኢትዮጵያ ጋር ቅራኔ ውስጥ በመግባታችን መንግስቱን ወደ ቀድሞ መኖሪያቸው እንመልሳቸዋለን» በማለት መግለፃቸውን በዕለቱ የተላለፈውን የጀርመን ድምፅ የእንግሊዘኛ ፕሮግራም አስረድቷል።</p>

<p>ትናንት ማምሻውን የተላለፈው የቻናል አፍሪካ ሬዲዮ ባቀረበው ዜና ላይ በበኩሉ እንዳስረዳው ኢትዮጵያ በጆሃንስበርግ ከተማ በልብ ሕክምና ላይ የሚገኙትን የቀድሞውን መሪዋን ለመውሰድ የምታደርገው ጥያቄና አቤቱታ እጅግ በጣም ተጠናክሮ መቀጠሉን ገልጿል።</p>

<p>የኮ/ል መንግሥቱ ኃ/ማርያምን ወቅታዊ ጉዳይ አስመልክቶ የደቡብ አፍሪካ መንግስት የሚሰጣቸው የተለያዩ መግለጫዎች አንዱ ከአንዱ የተለያዩ እየሆኑ በመጓዝ ላይ ናቸው። ትናንት ማምሻውን በርካታ የዓለም መገናኛ ብዙሃን በጉዳዩ ዙሪያ የተለያዩ ዘገባዎችን አስደምጠዋል።</p>

<p>ትናንት የተላለፈው የሬዲዮ ፍራንስ ኢንተርናሽናል ፕሮግራም አዲስ አበባ የሚገኘውን ወኪሉን አነጋግሮ ነበር። «በአዲስ አበባ የደቡብ አፍሪካ አምባሳደር ከኢትዮጵያው ው/ጉ/ሚኒስትር ስዩም መስፍን ጋር በዚሁ ሀሳብ ዙሪያ ተወያይተዋል» የሚለው ይኸው ዘገባ አምባሳደሩ የቀድሞ ፕ/ት በኢትዮጵያ ሕዝብ ላይ የፈፀሙት የመብት ረገጣ ከተገለፀላቸው በኋላ የደቡብ አፍሪካ መንግስት ተጠያቂውን አሳልፎ እንዲሰጥ ግፊት እንዲያደርጉ መጠየቃቸውን አብራርቷል።</p>

<p>በተመሳሳይ መልኩ ተቀማጭነታቸው ፕሪቶሪያ የሆነው የኢትዮጵያ አምባሳደር ከደቡብ አፍሪካ ከፍተኛ ባለሥልጣናት ጋር በጉዳዩ ዙሪያ ከመወያየታቸውም በላይ መንግስቱ በስልጣን ዘመናቸው የፈፀሟቸውን ወንጀሎች በተመለከተ ገለፃ ማቅረባቸው ታውቋል።</p>

<p>በሌላ ዜና መሠረት የደቡብ አፍሪካ ፕ/ት የታቦ እምቤኪ ጉዳይ አስፈፃሚ መንግስቱን አስመልክቶ በሰጡት ማብራሪያ ላይ ስደተኛው ወደ ኢትዮጵያ የማይመለሱ ከመሆናቸውም ባሻገር የኢትዮጵያ መንግስት ከተስማማ በጆሀንስበርግ ፍርድ ቤት ሊዳኙ እንደሚችሉ መግለፃቸውን ትናንት ምሽት የተላለፈው ሬዲዮ ቫቲካን አስታውቋል። ሬዲዮ ጨምሮ እንዳስታወቀው ከሆነ አንዳንድ ተቃዋሚዎችና ሂውማን ዎች የተባለው የሰብዓዊ መብት ጥበቃ ድርጅት መንግስቱ ወደ ኢትዮጵያ እንዲመለሱ ግፊት በማድረግ ላይ መሆናቸውን አብራርቷል።</p>


<p class="align-center"><a href="/Gazettas/Genanaw/info/Genanaw.sera.html">ከገናናው ኅዳር 23 ቀን 1992</a></p>

</body>
</html>	
