<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በ2001 ሊቀርብ ወደ ቃሊቲ ተመለሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በ2001 ሊቀርብ ወደ ቃሊቲ ተመለሰ</h2>


<p>የመንገድ መብራቶች እስከ ንጋት ድረስ በርተው ቆይተዋል። ሊነጋጋ ሲል የጀመረው ዝናብ እንደቀጠለ ነው። በዚህ መሃል በልደታ ፍርድ ቤት ደጃፍ ላይ ዝናብና ብርድን ተቋቁመው የቴዲ አፍሮን ችሎት ለመከተል ተሰልፈው የሚጠባበቁ ቁጥራቸው በርከት ያለ ሰዎች ይታያሉ። ሁሉም ስለቴዲ አፍሮ ቀጣዩ እጣ ፈንታ ይወያያሉ።</p>

<p>ቴዲ አፍሮ በችሎቱ አዳራሽ በስተቀኝ ጫፍ ተቀምጧል አንድ እጁ መፅሀፍ ይዟል። ከጎኑ ደግሞ ጥቁር መነፅሩን በአግዳሚ ወንበር ላይ አስቀምጧታል። ቴዲ አፍሮ ችሎቱ እስኪሰየም ድረስ እግሮቹን አነባብሮ ፣ እጆቹን አቆላልፎ ተቀምጧል። የያዘውን መፅሀፍ አልፎ አልፎ ይገልጠዋል። በአብዛኛው ጊዜ ግን ከእርሱ በስተቀኝ ባለው በመስኮቱ መስታወት ወደ ውጭ ይመለከት ነበር። በመሃል ችሎቱ ሊሰየም በመሆኑ ታዳሚዎች እንዲነሱ በፖሊስ ትዕዛዝ ተሰጠ።</p>

<p>በፍትህ አዳራሽ ለመታደም ችሎቱ ታዳሚዎች ችሎቱ እስከ ተሰየመበት 3፡45 ድረስ የየራሳቸውን መላምት እየሰጡ ጎን ለጎን ይወያያሉ። 4፡00 ሰዓት ለመሙላት 15 ደቂቃዎች ሲቀሩት ዳኛው ልዑል ገ/ማርያም ከሳሽ እና ተከሳሽ መቅረባቸውን አረጋግጠው የተሰጠውን ብይን ማንበብ ጀመሩ።</p>

<p>ፍርድ ቤቱ የቀረቡትን ማስረጃዎች እና የተከሳሽን የመከላከያ ሃሳቦች እንደመረመረ እና አቃቤ ህግ ተከሳሽን በ1996 የተሻሻለውን የወንጀለኛ መቅጫ ሕግ አንቀፅ 543(3) እና የትራንስፖርት መተዳደሪያ ደንብ ቁጥር 279/95 አነቀፅ 5 ተላልፎ ኮድ (2)59869 አ.አ በሆነች ቢ.ኤም.ደብሊው አውቶሞቢል በቸልተኝነት ግጭቶ አምልጧል ብሎ መከሰሱን አውስቶ የቀረቡትን የአቃቤ ሕግ መረጃዎች እና የተከሳሽ ጠበቃ መከላከያ በዝርዝር አሰሙ።</p>

<p>የዐቃቤ ሕግ ምስክር ሆኖ የቀረቡትን ምስክሮች ከ1 እስከ4 የተናገሩትን በዝርዝር አቅርበዋል። የቴዲ አፍሮንም የእምነት ክህደት ተጠይቆ «አልፈፀምኩም ጥፋተኛ አይደለሁም» ያለውን በብይኑ ላይ ተካተዋል።</p>

<p>የተከላካይ ጠበቃ በበኩላቸው የዐቃቤ ሕግ ምስክሮች በአብዛኛው ስለ ድርጊት ፈፃሚውን ማንነት የማይገለፅ እና እርስ በርሱ የሚጣረስ በመሆኑ በፍርድ ቤቱ ተቀባይነት ሳያገኝ ደንበኛቸው በነፃ እንዲሰናበት ሲሉ መጠየቃቸውን በብይን ላይ ተካትተዋል።</p>

<p>ፍርድ ቤቱ ዐቃቤ ሕጉ ያቀረበው የሰነድ ማስረጃዎች (የትራፊክ ፕላን እና የአስከሬን ምርመራ) እንዲሁም የምስክሮች የምስክርነት ቃል እና የባለሞያን ማብራሪያ መገምገሙን ጠቅሶ የተከላካይ ጠበቃ ስለድርጊቱ ፈፃሚ ማንነት እና እርስ በርሱ የሚጋጭ የምስክርነት ቃል ነው የሚለው ተቀባይነት እንደሌለው በብይኑ ላይ ጠቅሷል። የተከላላይ ጠበቃ (የቴዲ ጠበቃ) በመስቀለኛ ጥያቄ በተከሳሽ ላይ የቀረቡትን ማስረጃዎችን እርስ በርሳቸው የሚጋጩ መሆናቸውን በተሰጣቸው ሰፊ ጊዜ ማሳየት አለመቻላቸውን ተጠቅሷል።</p>

<p>ፍርድ ቤቱ የቀረቡለትን ማስረጃዎች ከጊዜ ፤ ከአድራጎት እና ማንነት አንፃር ፣ ከምክንያት እና ውጤት አነፃር መፈተሹን ገልፀዋል። አደጋው በተከሰተበት ወቅት በምስክሮች 7፡10 እንደሆነ የጊዜው እና የትራፊክ መረጃዎች ደግሞ ሲገለፅ በቢኤም ደብሊው መኪናው ላይ በፊት ገፁ ላይ በጎን በር ላይ የመሰርጎድ እና የስፖኪዎ ስብራት እንዳለው ያስረዳል በማለት ዳኛው አስረድተዋል። ከምክንያት እና ውጤት አንፃር ደግሞ ለሟች ሞት ምክንያት የሆነው ቀለሙ አረንጓዴ ቢኤም ደብሊው መኪና እንደሆነ 1ኛ እና 3ኛ ምስክሮች እና የትራፊክ ባለሞያ ማስረጃ የሚያስረዳ መሆኑን እና የሚኒሊክ የአስከሬን ምርመራ ውጤትም ሟች የሞተው በመኪና አደጋ በመሆኑ ፍርድ ቤቱ ተከሳሽ የቀረቡበትን ማስረጃዎች በማረሚያ ቤቶ ሆኖ እንዲከላለል በወ/መ/ሥ/ህ አነቀጽ 142 ንዑስ ቁጥር (1) መሰረት መወሰኑን ገልፀዋል።</p>

<p>በዚህ መሰረት ቴዲ አፍሮ በቀጣይነት የቀረበበትን ማስረጃዎችን ለመከላከል ለመስከረም 29/2001 እንዲቀርብ ተወስኗል። በዚህም መሰረት ቴዲ አፍሮ የቀረቡበትን ማስረጃዎች በተከላካይ ምስክሮች ወይም ሌሎች መረጃዎች አቅርቦ መከራከር ይኖርበታል።</p>

<p>ቴዲ አፍሮ ለመስከረም 29/2001 ተቀጥሮ በፖሊሶች ታጅቦ ችሎቱን ለቆ ሲወጣ የችሎቱ መሃል ወለል ላይ ቆሞ ወደ ችሎቱ ታዳሚዎች በመዞር ጠቋሚ ጣቱን ወደ ሰማይ እየጠቆመ «እግዚአብሔር ሃያል ነው» በማለት ተናግሮ በፖሊስ ታጅቦ ወደ ቃሊቲ ተመልሷል። በዚህን ሰዓት በችሎቱ የነበሩት ሁሉ በለቅሶ እና ጩኸት በፀጥታ ተሸብቦ የነበረውን የችሎቱን ድባብ በሲቃ ተተክቶ ነበር።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ሐምሌ 15 ቀን 2000</a></p>

</body>
</html>	
