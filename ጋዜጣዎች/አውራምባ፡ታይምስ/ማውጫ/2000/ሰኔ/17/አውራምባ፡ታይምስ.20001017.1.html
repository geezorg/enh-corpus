<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኑሮ ውድነቱ መንስኤዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኑሮ ውድነቱ መንስኤዎች</h2>


<p>በአሁኑ ጊዜ በኢትዮጵያችን የሚሰማው ኢኮኖሚ ነክ ወሬ በጣም እርስ በርሱ የሚጋጭ ስለሚመስል ጉዳዩን ለሚከታተል ሰሚ እጅግ ግራ ቢያጋባው የሚያስገርም አይደለም። የኢትዮጵያ መንግሥት በታሪክ ታይቶ ስለማይታወቀው ከፍተኛ የኢኮኖሚ እድገት በየግዜው የሚደሰኩረው ፕሮፓጋንዳ ፤ ለጉብኝት ወደ አዲስ አበባ ሄደው የሚመጡ ኢትዮጵያውያን ስለአዲስ አበባ አስደናቂ እድገትና ስለ ፎቆችና መንግዶች መሰራት የሚያወሩት ወሬ ፣ በቅርቡ የአለም የገንዘብ ድርጅት ስለ ኢትዮጵያ ያወጣው አወንታዊ የኢኮኖሚ ዘገባና ተመሳሳይ አወንታዊ ዘገባዎች በአንድ በኩልና ፣ በእለት ተቀን ከነዋሪው ህዝብ ከምንሰማው እንዲህ አይነት አስከፊ ኑሮ በታሪካችን አይተን አናውቅም በአገሪቱ ረሀብ ስለመግባቱ በምስል እየተደገፈ ከሚቀርበው ዜና ጋር ፍፁም የሚጣጣም አይደለም። በመንግሥት በኩል የሚወራውን ወሬ እንደ ዘወትር አቃለን ብናልፈው እንኩዋን ከሌሎቹ የሚሰማው ወሬን ዝም ብለን ልናልፈው አንችልም። ቢያንስ ነገሩን ለመረዳት መጣር ፤ ተረድቶም ላይ ላዩን ከሚታየው ውስጥ ገብቶ የሚሆነውን ነገር ማወቅ የአመለካከት ጥራት ስለሚሰጠን ለዴሞክራሲ ትግሉ እጅግ ጠቃሚ ነው። በዚህ አጭር ፅኁፍ የአገሪቱን ኢኮኖሚ አጠቃላይ ገፅታ ወይንም ደግሞ እነኝህን የተጣረሱ መረጃዎች ሙሉ ለሙሉ ለመፍታት የሚያችል ትንተና ለመስጠት አልታሰበም ፤ ቢታሰብም የሚቻል አይደለም። የፅሁፉ አላማ በጣም ጠባብ ግና በእኔ እምነት አስፈላጊ ነገር ነው። በኢኮኖሚው ዙሪያ የሚካሄደውንና በጣም ዘላቂ የሆነ እንድምታ ያለውን አንድ ክስተት በመመልከት የነገሩ አደገኛነት ላማሳያትና የህዝቡንና ለዴሞክራሲ የሚታገለውን ሀይል ቀልብ ወደዚያ እንዲያነጣጥር ለማመላከት ብቻ ነው።</p>

<p>በመጀመሪያ ብዙ በማያጣሉት ሶስት እውነታዎች ላይ እናተኩር። 1) በእርግጥም በአዲስ አበባ ብዙ ህንፃዎች ይሰራሉ ፤ ህንፃውቹም እንደ ከዚህ በፊቱ በቁጥቁጥና ብዙ ገንዘብ ላለማውጣት በመጠንቀቅ የሚሰሩ ሳይሆኑ በተወሰነ ደረጃ ዘመናዊ የሆኑ ፤ ለማሳመር የሚወጣ ወጪ ላይ ቸር የሆኑ ትላልቅ ህንፃዎች ናቸው። ይህም ማለት ባለቤቶቹ ወይንም በጣም ብዙ ብር ያላቸው ናቸው ፤ አለያም ገንዘብ በቀላሉ የሚያገኙበት ምንጭ አላቸው። በከትማው የሚሰሩ መንገዶች ጉዳይ ብዙም የተወሳሰበ ነገር አይደለም። በመንግሥት ወጪ ፤ መንግሥት አንድም ከወጭ መንግሥታት አለያም ህዝቡ ካስቀመጠው ገንዘብ በመበደር የሚሰሩ ናቸው።</p>

<p>2) በአጠቃላይ በአገሪቱ በተለይ ደግሞ በከተሞች ከዚህ በፊት በአገሪቱ ታይቶ የማታወቅ ከፍተኛ የዋጋ ግሽበት አለ። ይህ የዋጋ ግሽበት በአነስተኛው ወደ 30 ከመቶ ፤ ግን እንደ ነዋሪው ስሌት ከዚያም በብዙ እጥፍ (አንዳንድ ጊዜ በየሳምንቱ የሚጨመር) የበለጠ የዋጋ ጭማሪ በሁሉም አይነት ሸቀጦች ግልጋሎቶች ላይ እየታየ ነው። ይህ የዋጋ ግሽበት የፈጠረው የኑሮ ውድነት እንደ ኢትዮጵያ ያለ ድሃ አገር ላይ በብዙሀኑ ህዝብ ላይ የሚፈጥረው የኑሮ ቀውስ እጅግ አስከፊ ነው። በብዙ የአገሪቱ ከተሞች ነዋሪው ህዝብ በእውነት እየተራበ መሆኑ የሚገርም አይደለም።</p>

<p>3) በጣም በሚገርም ሁኔታና ከዚህ በፊት ታይቶ በማይታወቅ መጠን ሙስና ተስፋፍቶአል። የሙስናው ደረጃ ከከፍተኛ ባለስልጣኖች አልሮ መሀከለኛ የፖለቲካና የቢሮክራሲ ካድሬ ጋር ደርሶአል። ከዚህ ውስጥ ምንም በመንግሥት ስራ ላይ ያልተሰማሩ ፤ ከዚህ ቀደም የፖለቲካ ወይንም ወታደራዊ ካድሬ የነበሩ ሰዎች በ«ጉዳይ አስፈፃሚነት» ስም በቀጥታ በንግድ ውስጥ የተሰማራውን ጊዜኛ ከበርቴ ተፈጥሮአል።</p>

<p>እነኝህ ሶስት እውነታዎች የተለያዩ ይምሰሉ እንጂ በጣም የተገናኙ ናቸው። በተግባር እየሆነም ያለውም ምናልባት ከየአክቲት 66 ዓ.ም የደርግ ንብረት ውርስ ወዲህ (የመሬት አዋጅ ፤ የፋብሪካዎች የገጠርና የከተማ ቤቶችን መውረስ) በጣም ከፍተና ከፍተኛው የንብረት ዝውውር በአገራችን አሁን እየተካሄደ ነው። ይህ እንዴት እንደሆነ በአጭሩ ካማሳየቴ በፊት ግና በሁለቱ የንብረት ዝውውርቾ መሀከል ያለውን አንድ መሰረታዊ ልዩነት ላስቀምጥ። በ66 አብዮት ጊዜ የተደረገው የንብረት ዝውውር በገጠር ከመሬት ባለሀብቱ ተወስዶ መሬት የሌለው የቀድሞ ጭሰኛና መሬት የሌለው ድሀ ገበሬ ፤ በከተማ ቦታና መሬት ውርስና ከአከራዮች ወደ ተከራዮችና የመግንሥት ባለሟሎች ሌሎች ፤ በፋብሪካዎች ደግሞ ፤ ከከበርቴው ወደ መንግሥት በአጠቃላይ ግና በፊትለፊትና በአዋጅ ፤ ከጥቂት ባለሀብቶች ወደ ብዙሀን ድሆች የተደረገ የንብረት ዝውውር ነው። የአሁኑ የንብረት ዝውውር በአዋጅና በፊትለፊት የሚደረግ አይደለም። ከዚያም በላይ የንብረት ዝውውሩ የሚደረገው ከድሀው ፤ የተወሰነ ገቢ ካለው (ለምሳሌ ጡረተኛ) ወይንም ተራ ደሞዝተኛ ፤ ከአነስተኛ ፤ ሶስተኛው ነጋዴና ገበሬ ፤ ተወስዶ ንብረት ወይንም ትላልቅ ንግድ ወዳለው ሀብታም ፤ ከዚህም ውስጥ በተለይ የመንግሥት ድጋፍ ወዳለው የተወሰነ የሀብታም ክፍል ወይንም ሆን ተብሎ ወደሚፈጠር አዲስ የሀብታም መደብ መሆኑ ነው። በሚገርም ሁኔታ እየተስፋፋ ሳይሆን ባለው ሀብት አዲስ የኢኮኖሚ ገዢ መደብ እየተፈጠረ መሆኑ ነው። የንብረት ሽግግሩ ባጠቃላይ ከብዙሀኑ ወደ አናሳዎች ነው። ስለዚህም ባለውና በሌለው መሀከል ያለው ልዩነት ሆን ተብሎ በሚያስፈራ ሁኔታ እየሰፋ ነው። ይህ አዲስ ሁኔታ እንዴት እየተፈጠረ እንደሆነ በአጭሩና በቀላሉ በዚሁ ተብሎ በግርድፉ በተዘጋጀ ምሳሌ ላስረዳ። ምሳሌው ላይ ያለው ሂሳብ አጠቃላይ ቅኝቱን ለማሳየት በሚልና ስሌቱ እንዳይንዛዛ በጥቅሉ ነው የቀረበው። ማንም እንደሚያውቀው አብዛኛውና በተለይ በትላልቅ የንግድና የኢንቨስትመንት ስራ ላይ የሚደረግ ወጪ ከባንክ በሚገኝ ብድር ነው። በኢትዮጵያ ለሚደረግ ከፍተኛ ንግድ ወይንም ኢንቨስትመንት ባለሀብቱ 30 በመቶ ማቅረብ ከቻለ ባንኮች 70 ከምቶውን በብድር መልክ ይሰጣሉ። መንግሥትም ለሚያደርገው ማናቸውም እንቅስቃሴ ብር ሲያንሰው ከብሔራዊ ባንክ ተበድሮ ነው የሚሰራው። ምንም እንኩዋን ባለሀብቶች ቢያንስ 30 ከምቶውን ማስቀመጥ ቢጠበቅባቸውም እሱንም ከኪሳቸው ለማውጣት ካልፈለጉ በሙስና (በጉዳይ አስፈፃሚዎች በኩል) ከዝያም ያነሰ አውጥተው ብድሩን ያገኛሉ። ስለዚህ አንድን የኢንቨስትመንት እንቅስቃሴ ለመጀመር ብዙ የግል ገንዘብ አያስፈልግም በተለይ ጥሩ ግንኙነቶች ካለ። በማስያዣነትም የሚያዘው ብዙውን ጊዜ። ባንኩ የመንግሥት ከሆነ ደግሞ የሚያስፈልገው ግንኙነት ከመንግሥት ባለስልጣኖች ጋር ነው ማለት ነው።</p>

<p>ባንኮች በበኩላቸው እንዴት እንደሚሰሩና ትርፍ እንደሚያገኙ ይታወቃል። ተራ ሰዎች ያላቸውን ገንዘብ በኪሳቸው ወይንም ከፍራሻቸው ውስጥ ከሚያስቀምጡ ብራቸውን አነስተኛም ቢሆን ወለድ በሚያስገኝ የባንክ ሂሳብ ውስጥ ያስቀምጣሉ። ለዚህም ባንኩ የተቀማጭ ሂሳብ ወለድ (አሁን ላለፉት ብዙ አመታት 3 ከመት ነው) ይከፍላቸዋል። ይህን ከህዝቡ የሰበሰበውን ገንዘብ ለተበዳሪዎች በከፍተኛ ወለድ ያበድራል (ይህ ደግሞ ወደ 8 ከመቶ አካባቢ ነው)። የባንኩ ትርፍ በሁለቱ መሀከል ካለው ልዩነት ላይ ወጪዎቹን ቀንሶ (የሰራተኛ ደሞዝ ፣ የቤት ኪራይ .. ወዘተ) የሚያስገኘው ነው ማለት ነው።</p>

<p>ለምሳሌ አስቀማጮች በሙሉ አንድ ቢሊዮን ብር ቢያስቀምጡና ከዚህ ውስጥ 800 ሚሊዮኑን ባንኮቹ ለደንበኛ ተበዳሪዎቹ ቢያበድሩ (ሁሉንም ሊያበድሩ አይችሉም የተወሰነውን አስቀማጮቹ ስለሚያወጡት) ባንኮቹ ለአስቀማጮች 30 ሚሊዮን በወለድ መልክ ይከፍላሉ። ከተበዳሪዎቹ ደግሞ 64 ሚሊዮን ብር ይሰበስባሉ። ከሁለቱ ልዩነት ከሚያስገኙት 34 ሚሊዮን ብር ውስጥ ወጪአቸውን ችለው የሚተርፈው ትርፋቸውን ነው ማለት ነው። በዚህ ሁኔታ አስቀማጩም ፤ ተበዳሪውም ፤ አበዳሪ ባንኩም በተለያየ ደረጃ ይሁን እንጂ ሁሉም ይጠቀማሉ። ይህ ምሳሌ ግና አሳሳች ነው። ጊዜንና በጊዜ ውስጥ የሚፈጠረውን የብር የመግዛት አቅም ከግምት አያስገባም። አንድ አስቀማጭ አንድ መቶ ብር ባንክ ሲያስገባ በአመቱ መቶ ብሩ 103 ብር ይሆንልኛል ብሎ አስቦ ነው። አንድ ተበዳሪም በ8 በመቶ ወለድ ሲበደር የተበደረውን 100 ብር ሰርቶበትና አትርፎበት ከአመት በሁዋላ 108 ብር አድርጎ ለመመለስ ቃል ገብቶ ነው። ምንም የዋጋ ግሽበት በሌለበት ሁኔታ የዛሬ አንድ ብር ዋጋ ከአመት በሁዋላም የመግዛት አቅሙ ያው አንድ ብር ነው ማለት ነው። የዋጋ ግሽበት ደግሞ ያሚቀይረው ይህንን የብር የመግዛት አቅም ነው። ለምሳሌ የዋጋ ግሽበት በአመት አስር በመቶ ቢሆን ያ አንድ መቶ ብር በባንክ ያስቀመጠው ሰው ከአመት በሁዋላ በጥሬው የሚያገኘው 103 ብር የመግዛት አቅሙ 92 ብር ከሰባ ሳንቲም ብቻ ይሆናል ማለት ነው። አስቀምጩ ሰውዬ ከራሱ ገንዘብ ላይ 7 ብር ከሰላሳ ሳንቲም ከስሮአል ማለት ነው። በአንፃሩ ተብዳሪው ለተበደረው 100 ብር ከአምት በሁዋላ የሚክፍለው 108 ብር የመግዛት አቅሙ ከዛሬ አንፃር ሲመዘን 97 ብር ከ20 ሳንቲም ብቻ ነው። ማለትም ይህ ተበዳሪ ከባንክ በመበደሩ ባንኩ በነፃ 2 ብር ከ80 ሳንቲም ከፍሎታል ማለት ነው። በእርግጥ ባንኩ ከራሱ ገንዘብ አይደለም የከፈለው። ከዚያ ምስኪን 100 ብር እጠቀማለሁ ብሎ ካስቀመጠው ድሀ ነው። ስለዚህ ዋና ተጠቃሚው ተበዳሪው ሲሆን ዋና ተጎጂው ደግሞ አስቀማጩ ናቸው ማለት ነው። ከአስቀማጩ ወደ ተበዳሪው ንብረት እየተዘዋወረ ነው ማለት ነው። የገንዘቡ መጠን በበዛ ቁጥር ደግሞ የተበዳሪው ጥቅም በዚያው ልክ እየጨመረ ይሄዳል ማለት ነው። ከአስቀማጩና ከተበዳሪው ውጭ ያለው ሌላው ከእጅ ወደ አፍ የሚኖረው ህዝብ ደግሞ ከአስቀማጩም በላይ በኑሮ ውድነት እየተለበለቡና እየደኸዩ ይሄዳሉ። ይህንን ንድፈ ሀሳባዊ ስሌት በጭንቅላታችን ይዘን ከእውነት ጋር የሚቀራረብ አንድ ምሳለ በመስጠት እንዴት የንብረት ዝውውር እየተደረገ እንደሆነ በአጭሩ እንመልከት። አንድ ባለጊዜ የምንግሥት ባለስልጣን ዘምድ ወይም ጉዋደና ወይም የሚስጥር የንግድ ሸሪክ ከአዲስ አበባ ማዘጋጃ ቤት ሰዎች ጋር ተመሳጥሮ አንድ ሺህ ካሬ ሜትር ቦታ በሊዝ ይገዛል። የሉዚ ዋጋ አንድ ሚሊዮን ብር ቢሆን የሚከፍለው 10 በመቶ ክፍያ አንድ መት ሺህ ብር ይሆናል። ቀሪውን ምንም ዋጋ በሌለው ወረቀት በሀያ አመት ውስጥ ይከፍለዋል። የመጀምሪያውን ክፍያ በቀላሉ ተበድሮም ቢሆን ይከፍላል። በዚህ መሬት ላይ በጣም ዘመንዊ የሆነ 80 ሚሊዮን ብር የሚያወጣ ህንፃ ለመስራት የወስንና ለባንክ ማምልከቻ ያስገባል። ያስገባው የኢንቬስተምንት ጥናት እንደሚያሳየው (እውነት ነው ብለን እንውሰደውና) ህንፃው ሲከራይ በወር አንድ ሚሊዮን ብር ወይንም በአመት 30 ሚሊዮን ብር በሚከፈልበት ጊዘ የብር ዋጋ እንደሚያስገባ ያሳያል ስለዚህም ብድሩን መክፈል ይችላል። ይህ «ልማታዊ ባለሀብት» መበረታታት እንዳለበት ከአንድ የመንግሥት ባለስልጣን ወይንም በሱ የተወከለ «ጉዳይ አስፈፃሚ» የሚነገራቸው የባንክ ባለስልጣኖች ለራሳቸው የሚቀበሉትን ተቀብለው ብድሩን ባለቤቱ ባስገመተው ከፍተኛ ግምት (ለምሳሌ 150 ሚሊዮን ብር) መሰረት የፀድቃሉ። ባለቤቱም ብድሩ እንደተፈቀደለት ከተነገረው በሁዋላ ገንዘቡ ከመለቀቁ በፊት የህንፃው 30 ከመቶ ወጪ የሚሆን ማውጣቱን እንዲያሳይ ይንገረውና ስራ ይጀምራል። ይህንን ትንሽ አራጣም ተበድሮ ሊያደርገው ይችላል። ወይንም ብዙ ጊዜ እንደሚደረገው ትንሽ እንቅስቃሴ ካሳየ በሁዋላ ለባንኩ መሀንዲሶች ትንሽ ጉቦ ሰጥቶ የተጀምረው ሕንፃ 30 በመቶ ወጪ እንደወጣበት ይመሰክሩና የብድሩ ገንዘብ ይለቀቅለታል። ከተለቀቀለት ገንዘብ 80 ሚሊዮኑን ህንፃውን ለሚሰራው ለህንፃ ተቁዋራጭ ቢሰጠውና ከሚተርፈው 70 ሚሊዮን ውስጥ 50 ሚሊዮኑን ለመሬት ሊዝና ህንፃውን ለማስጀመር ለተበደራቸው አራጣ አበዳሪዎች ቢሰጥ በኪሱ ለመዝናኛ ወይንም ባለ መዋኛ የምኖሪያ ቤቱን ለመስራት በቂ ገንዘብ ይተርፈዋል ማለት ነው። ዋና የንብረት ዝውውር ታሪኩና ዝርፊያው ያለው ግን እዚያ ላይ አይደለም። የዋጋ ግሽበቱን እዚህ ጨዋታ ውስጥ ስናስገባው ነው መጠነ ሰፊ የንብረት ዝውውር እየተካሄደ መሆኑን የምናየው። በባንክ አሰራር መሰረት ይህ ሰው ቢያንስ ለሁለት አመት ህንጻው እስከሚያልቅና እስከሚከራይ ብድሩን ከመክፈል እረፍት ያገኛል። ለሁለቱ አመት ወለድ በዋናው ብድር ላይ ተደምሮ (ወደ 24 ሚሊዮን ብር) ከሁለት አመት በሁዋል የብድሩ አጠቃላይ መጠን በቀላል ስሌት ወደ 174 ሚሊዮን ብር ያድጋል። ብድሩ በአስር አመት ማለቅ ያለበት ቢሆን የመጀመሪያው ክፍያውን የሚከፍልበት በሶስተኛው አመት ላይ ከተከራዮቹ የሰበሰበውን በወር አንድ ሚሊዮን ብር ይከፍላል። የዚህ ሰውዬ የመጀመሪያ 150 ሚሊዮን ብር ብድር በአመቱ አሁን ባለው አነስተኛው ውደ 30 በመቶ በሚጠጋው የዋጋ ግሽበት ምክንያት ወደ 105 ሚሊዮን ብር ዝቅ ብሎአል። በሁለተኛው አመት ክፍያውን ሲጀምር ወለዱን ጨምሮ ያለብት 174 ሚሊዮን ብር ከ60 ከመቶ በላይ ቀንሶ ወደ 70 ሚሊዮን ብር ብቻ ይሆናል ማለት ነው። ይህ ሰውዬ እውነተኛ ብር ተበድሮ በያመቱ ዋጋውን ያጣ ወረቀት ነው ማለት ነው የሚከፍለው። በአንፃሩ በየአመቱ ከሚያገኘው (ከባንክ ክፍያ ከሚተርፈው) ገቢ በተጨማሪ የብድር ጊዜው ከአስር አመት በሁዋል ሲያልቅ ምንም ዋጋውን የማያጣ ማናልባትም እየጨመረ የሚሄድ በመቶ ሚሊዮኖች የሚገመት ንብረት ባለቤት ይሆናል ማለት ነው። ይህን ንብረት ከየት አመጣው? መቼም ስርቶ አይደለም። ካቲታሉን አውጥቶ አይደለም። እቆጥባለሁ ብሎ ገንዘቡን ባንክ ካስገባ ደሞዝተኛ ፤ ከባንክ መበደር የሚይችል የሸጠውን ባንክ ከሚያስቀምጥና አነስተና ነጋዴ ፤ ከጡረተኛ … ወዘተ። እንኝህ ሁሉ ሰዎች ላባቸውን አንጠፍጥፈው የሰሩበትን ገንዘብ ዋጋውን እያጣ ነው በስውር እየተዘረፉ ያሉት። ይህ ግልፅ ዘረፋ በትክክለኛ መንግድ በሚሰራ የከበርቴ ስርአት ሊፈፀም አይችልም። ማንኛውም የኢኮኖሚ ባለሙያ እንደሚያውቀው እውነተኛው የባንክ ወለድ የባንኮች የማበደሪያ ወለድ ከዋጋ ግሽበት መጠን ጋር ተቀንሶ የሚገኘው ወለድ ነው። አሁን ኢትዮጵያ ባለው የማበደሪያ መጠንና የዋጋ ግሽበት መጠን መሰረት እውነተኛው የማበደሪያ ወለድ ከዜሮ በታች ከ22 በመቶ በታች ነው። ይህም ማለት አንድ ከባንክ ብድር ለማግኘት የቻለ ሰው ከባንክ ለሚበደረው ለእያንዳንዱ ብር እሱ ወለድ እየከፈለ ሳይሆን ባንኩ 22 ከመቶ ወለድ ይከፍለዋል ማለት ነው። በሌላ አነጋገር የኢትዮጵያ ኢኮኖሚ እውነተኛውን የካፒታሊስት ህግ የሚከተል ቢሆን በአሁኑ ገዜ የሚኖርው የባንክ የማበደሪያ ወለድ ቢያንስ 30 ከመቶ መሆን ነበረበት ማለት ነው። ይህ ከሆነ ግን እነኚህ ህንፃ የሚሰሩት ባለሀብቶች ሊሰሩ ያዳግታቸዋል። እድገት የሚመስለው ነገርም ለማስመሰል እንኩዋን እንዳይቻል ባለበት ይቆማል። አሁን ባለው ሁኔታ ግን በአንድ ድንጋይ ሁለት ወፍ ይመታል። አት መለስ እድገት አመጣሁ ብለው መፎከርና ስለዚህም ስለ መብት ስለ ዴሞክራሲ አታውሩ የሚለውን ደፋርና አይን ቀርጥፎ የበላ ፍፁም ንቀት ፤ አብረውም አጋሮቻቸውን ከባዶ ተነስተው የጠገቡ ዲታዎች ያደረጉዋቸዋል።</p>

<p>በዚህ አይነት ድምሩ ዜሮ የሆነ የንብረት ዝውውር ሁሉም ሰው ሊጠቀም አይችልም። ሁሉም ሰው ልበደር ብሎ ባንክ ቢሄድ ለዚያ ሁሉ የሚሆን ገንዘብ የለም። ስለዚህም የግድ ጥቂት ባለጊዜዎች ብቻ ናቸው ሊጠቀሙ የሚችሉት። ስለዚህም ነው ብድር ለተወሰኑትና ጥሩ ንክኪ ላላቸው ብቻ የሚታደለው። የዚሕ አይነት ጥቂት አዳዲስ ሚሊየነሮች ከብዙሀኑ ህዝብ ኪስ እየወሰዱ ነው እየበለፀጉ ያሉት። ይህ እነኝህን አይነት ዘራፊዎች ህንጻዎች እየሳዩ ነው እድገት መጣ የሚሉን። በእርግጥ ከመንግሥት ጋር ሳይመሳጠሩ የሚሰሩ የሉም ማለት አደለም። ነገር ግን የመንግሥት ባለስልጣኖችና ቡችላዎቻቸውን ለመጥቀም የተፈጠረው ይህ ስርአት እንሱንም (ከባንክ መበደር እስከቻሉ ድረስ) በሰፊው እየጠቀማቸው መሆኑን መረሳት የለብንም። ለዚህም ሊሆን ይችላል እነኝህም ሰዎች መንግስትን ፊት ለፊት ለመኮነን ትንሽ የሚቸገሩት። መንግሥት ከህዝቡ እየተበደረ የሚሰራው መንገድም ልክ እንደዚሁ ከአስቀማጩ ህዝብ የተዘረፈ ነው። በ30 ከመቶ የዋጋ ግሽበት መንግሥት ከህዝቡ የሚበደረውን እያንዳንዱ ብር ከሚከፍለው 70 ሳንቲም ብር ነው ማለት ነው ማለት ነው። ለዚህም ነው መንግሥት በጣም እየተበደረ የዋጋ ግሽበቱን ከቁጥጥር ውጪ እንዲወጣ ያደረገው። እነሱ ኬክ እስከበሉ ድረስ ሌላው የሚበላው ሲይጣ ደንታ የማይሰጣቸው ጭራቅ አዲስ ከበርቴዎች ነው እየተፈጠሩ ያሉት። የዚህ የዋጋ ግሽበት በሽታ ብዙ እንድምታ ነው ያለው። ከልይ ያቀረብኩት አነስተና ምስሌ ግን ከንብርት ዝውውር ጋር በተያያዘ ላሳይ የፈለግሁትን ነጥብ ያሳየ ይመስለኛል። በዚህ መልክ ከድሀውና ከመሀከለኛ ገቢ ካለው ደሞዝተና (የምንግሥት ሰራተኞች ፤ ወታደሮች ፤ አስተማሪዎች ፤ ገበሬዎች ሌሎች ሰራተኞችና ጡረተኞች) እየተመዘበረ ጥቂት ሰዎችን ሀብታም የሚያደርግ ሂደት ፤ እየፈጠረ ያለው ሰፊ ልዩነት ምን የፖለቲካ እንድምታ አለው? አዲሶቹ የገዢ መደቦች ይህን እንዴት እያሰሉት ነው? የዚህ የፖለቲካ እንድምታ እንዲገባን እነመለስ ቀደም ብለው ሲነግሩን ወደነበረው ማርክሳዊ ትንተና ይመልሰናል። ፖለቲካ የአንድ አገር ኢኮኖሚ ነፀብራቅ ነው ፤ ኢኮኖሚውን የሚቆጣጠረው። አሁን ባለው የአለም ሁኔታ የአገሪቱ የኢኮኖሚ ስርዓት የከበርቴ ስርአት ከመሆን በቀር ምርጫ ስለሌለው ፖለቲካውን የሚቆጣጠረው የከበርቴው ክፍል ነው የሚሆነው። ስለዚህ እኛና የእኛ ደጋፊዎችን በሙሉ በአጭር ጊዜ ከበርቴ ስናደርግ ብቻ ነው በፖለቲካው የበላይነታችንን ይዘን መቀጠል የምንችለው። ይህን ሀብት በአስቸኳይ ለማካበት ያለን ብቸኛ አማራጭ ደግሞ የፖለቲካ ስልጣኑን እንደዚህ እንደአሁኑ ሙሉ በሙሉ በምንቆጣጠርበት ሰርዓት አንዲህ አይነቱን ከፍተኛ የንብረት ዝውውር ማድረግ ስንችል ነው ከሚል በጣም አደገኛና መሰሪ ትንተና የመጣ ፤ ታስቦበት የሚሰራ ስራ ይመስላል። በርግጥ አስበውበት ሆነም አልሆነም ግን ውጤቱ አንድ ነው። በአስቸኳይ ልናስቆመው ካልቻልን (ልናስቆመው የምንችለው ደግሞ በጉልበት የያዙትን የፖለቲካ ስልጣን መንጭቀን ማውጣት ስንችል ብቻ ነው) አገራችን ከምንግዜውም በላይ ጥቂት በስራቸው ሳይሆን በስልጣናቸውና ከባለስልጣኖች ጋር በመሞዳሞድ ከፍተኛ ንብረት ያካበቱ ከበርቴዎችና ከነሱ ፍርፋሪ የሚለቅሙ ህሊናቸውን የሸጡ ሆዳሞች እየተንደላቀቁ ፤ ይህን ሞኞታቸውን ለመከላከል ደግሞ ህዝቡን እየበደሉ ፤ የሚኖሩበት ፤ በሌላ በኩል ደግሞ ሆዳቸውን እያከኩ ፤ የሚላስ የሚቀመስ አጥተው ከመቃብር በላይ ከኑሮ በታች የሆነ የምሬት ኑሮ ብዙሀኑ የሚኖርባት ብዙሀኑም ለችግሩ እግዚአብሔርን እያማረረ የሚኖርባት አገር እንድትሆን ነው እያዘጋጁዋት ያለው። ይክ የነሱ ምኞት ግን ሙሉ በሙሉ ይሳካል ማለት አይደለም። በዚህ ሁኔታ የሚማረረው ብዙሀን ምሬቱ አፎቱን ሞልቶ ሲፈስና ሞትን የማይፈራበት ደረጃ ላይ ሲደርስ ይህንን የእነሱን የእድገት ምልክት የሆኑ ፎቆች ድምጥማጣቸውን ሲያጠፋ ትንሽ ብር ያለውን ሁሉ እንደ ደመኛ ጠላት የሚያይበት ብሎም ካላጠፋሁ የሚልበት ፍፁም ያልተረጋጋና የአገሪቱን አብሮ መኖር የሚፈታተን ሁኔታ ሊፈጠር የሚችልበት እድል የዚያኑ ያክል መሆኑን ከዚህ ድሃ በዘረፉት ሀብት የሚበሉት ጥሬ ስጋና የሚጠጡት ውስኪ ጭንቅላታቸውን ፍፁም ካልጋረዳቸው ፤ እንሱም ሳይገነዘቡት አይቀሩም። ለዚህ ይሆናል ብልጥ ነን ብለው የሚያምኑታ ይህ ነገር እንደማይዘልቅ የተረዱት ከዘረፉት ሀብት ገሚሱን በጊዜ ወደ ውጪ አገር የሚያሸሹት። በአንፃሩ ለአገሪቱ በጎ የሚያስቡ ሀይሎች እንዲህ አይነት አደገኛ ሁኔታ እስከሚፈጠር ዝም ብለው የሚያዩበት ህሊና ሊኖራቸው አይገባም። ይህ የተከመረ ችግር በቀላሉ ሊመለስበት የማይችልበት ደረጃ ከመድረሱ በፊት ትግላቸውን አስተባብረው ፤ የእነኚህን እፍረተ ቢሶች የስልጣን እድሜ ማሳጠር አለባቸው። በዚህ መንግሥት ምትክ የሚቁዋቁዋመው መንግሥት በእውነተና ዴሞራሲያዊ ፤ በህዝብ ፈቃድና ይሁንታ ብቻ የሚያስተዳድር ፤ ተጠሪነቱም ለመረጠው ህዝብ ብቻ የሆነ መንግሥት እንደሆን ህዝቡ ካወቀና ይህንንም ለማምጣት የሚደረገው ትግል የሚከተለውን የትግል አቅጣጫ ለህዝቡ በደንብ ካመልከተ ፤ ያልተደራጀና በግብታዊነት የሚመጣ የህዝቡ ቁጣ ከሚያመጣው ለውጥና ትርምስ ይልቅ ህዝቡ ይህን ትግል ተቀላቅሎ የአገራችንን አደገኛ የፖለቲካና የኢኮኖሚ ቀውስ ወደ ተረጋጋ ማረፊያ ይወስደዋል የሚል ፅኑ እመንት አለኝ።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ሰኔ 17 ቀን 2000</a></p>

</body>
</html>	
