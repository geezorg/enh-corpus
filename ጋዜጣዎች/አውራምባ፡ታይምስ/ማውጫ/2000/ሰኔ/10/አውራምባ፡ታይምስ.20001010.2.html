<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢህአዴግ ከዚህ በኋላ 5 አመት ከቆየ በእራሱ ጥንካሬ ሳይሆን በእኛ ድክመት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢህአዴግ ከዚህ በኋላ 5 አመት ከቆየ በእራሱ ጥንካሬ ሳይሆን በእኛ ድክመት ነው»</h2>


<p>የቀድሞ ህዳር ጋዜጣ ሪፖርተር የነበረውና በአሁኑ ወቅት ኑሮውን ለንደን ያደረገው ዮሴፍ ኪዳን ፣ ዶ/ር ብርሃኑ ወደ ለንደን መጥተው ኢትዮጵያውያንን እንደሚያወያዩ መረጃ የደረሰው ዝግጅቱ ከመከናወኑ ከአንድ ሳምንት ስብሰባ ካነገበው አገራዊ አጀንዳ ባሻገር ከሦስት አመታት በኋላ ለመጀመሪያ ጊዜ ዶ/ር ብርሃኑን በአካል ለማግኘት እድል ስለሚፈጥርለት በለንደኑ ታውን ሆል ሚቲንግ የሚደረገውን ስብሰባ የታደመው እጅግ ጓጉቶ ነበር።</p>

<p>ከአንድ ወር በፊት «ለቅንጅት የላዕላይ ምክርቤት አባላትና ለሚመለከተው ሁሉ» በሚል ከቀድሞ የትግል አጋሮቻቸው ጋር በይፋ መነጠላቸውንና በአዲሱ የትግል ስትራቴጂ መንቀሳቀስ እንደሚፈልጉ አሳውቀው ግንቦት 7 የፍትህ ፣ የነፃነትና የዴሞክራሲ ንቅናቄን የመሰረቱት ዶ/ር ብርሃኑ ነጋ በየካቲት ወር መጀመሪያ በሎስ አንጀለ ፣ በሚያዚያ አጋማሽ ደግሞ በቶሮቶ ካናዳ ኢትዮጵያውያንን ሰብስበው ያደረጓቸውን ንግግሮች በሚገባ ያጤነ እንዲሁም ግንቦት መጀመሪያ ላይ በቫንኮቨርና ሲያትል ዶክተሩ ያደረጉዋቸውን ውይይቶች በአንክሮ የተከታተለ የአዲሱን ንቅናቄ አመጣጥ እንግዳ አይሆንበትም። በሎስ አንጀለስ በሰላማዊ ትግል ተስፋ መቁረጣቸውን በግልፅ የተናገሩት ዶ/ር ብርሃኑ ከምርጫ 97 በኋላ ማህበረሰቡ በሰላማዊ መንገድ ለሚታገሉ ኃይሎች ከፍተኛ ድጋፍ እየሰጠና ይህንኑ የትግል አማራጭም የተሻለ አማራጭ አድርጎ እያየው ነበር። ወደ አሜሪካ ያቀናው የቅንጅት የልኡካን ቡድን ስራውን ጨርሶ ከተመለሰ በኋላ የሚያቀርቡት ማናቸውም አስተያየት የግላቸው እንደሆነና ማንንም እንደማይወክሉ በግልፅ ተናግረው ቶሮንቶ ላይ ንግግር የጀመሩት ዶ/ር ብርሃኑ «ከቅርብ ጊዜ ወዲህ በተለይ ዴሞክራሲያዊ ትግሉን ለድል ለማብቃት ምን አይነት እስትራቴጂ መከተል አለብን በሚለው ጥያቄ ላይ ያሉኝ አመለካቶች «ቅንጅት ታሪካዊ ማንነት ብቸኛ ባለአደራዎች ነን» ብለው ከሚያምኑ ኃይሎች ጋር ለየት እያለ ስለመጣና እነሱም ትንሽ ሲጨነቁ ስላየሁ እኔ ላለመቅረብ ስከላከል ቆይቻለሁ» ነበር ያሉት። ዶክተር ብርሃኑ አባባል እንደሚያስረዳው በየመድረኩ በሚያደርጉት ንግግር ሌሎች የቀድሞ የትግል አጋሮቻቸው የሚደናገጡበት ምክንያት ምን እንደሆነ ግልፅ ነው። አዎ! ዶክተሩ ስልጣን ላይ ያለውን አካል ጠንከር ባለ ዘለፋ ማጋለጥ የጀመሩት ወደ አሜሪካ ያቀናው የልኡካን ቡድን ወደ ሀገሩ ሲመለስ ጥቂት ሳምንታት ሲቀሩት ጀምሮ ነበር። እናም ዶክተሩ አመፅን ያማከለ አዲስ ንቅናቄ ይዘው ብቅ ሲሉ እንቅስቃሴአቸውን ከመናሻው ጀምሮ ሲከታተሉ ለነበሩ ወገኖች ይህ እርምጃ አድስ አልነበረም።</p>

<p>ዶ/ር ብርሃኑ ቀደም ሲል ቃሊቲ እስር ቤት ሆነው በፃፉት መፅሀፍ ላይ እና እስር ቤት ውስጥ ሲያደርጓቸው ከነበሩ ውይይቶች አንፃር «ሰላማዊ መንገድን ሙሉ ለሙሉ ትተው ወደ አመፅ ትግል ይገባሉ» ብሎ መተንበይ በወቅቱ ፍጹም የማይታመን ነበር። ሆኖም ቅንጅት አለም አቀፍ አመራርን ጨምሮ የኢትዮጵያ መንግሥት ዋነኛ ተቃዋሚ የሆኑት እና ትጥቅ ትግልን እንደ አማራጭ የሚከተሉ ኃይሎችን አቅፎ የተመሰረተው Alliance for freedom and democracy (ትብብር ለነፃነትና ለዴሞክራሲ) በዶክተሩ አቋም ላይ መሰረታዊ ለውጥ መፍጠሩንና ዶክተሩ ከእስር ቤት ከወጡ በኋላ በአገር ውስጥ «ሰላማዊና ሕጋዊ ትግል ፍጹም እንደማያዋጣ» የሚጠቁም አስተያየት አልፎ አልፎ ለአንድኛው የዚህ ጽሁፍ አቅራቢና ለሌሎች እስረኞች ያካፍሉ ነበር። የግንቦት 7 ንቅናቄ ከተመሰረተ በኋላ የንቅናቄው መመስረት ለምን እንዳስፈለገ የተጠየቁት ዶ/ር ብርሃኑ «ይህ መንግሥት በምርጫ 97 በሰላማዊ ትግል ተፈትኖ ከወደቀ በኋላ በኢትዮጵያ ምድር ከእንግዲህ ሰላማዊ ትግል ያዋጣል ወይ? ይህ መንግሥት በሰላማዊና ሕጋዊ ትግል መነቃነቅ ይችላል ወይ? የዴሞክራሲና የነፃነት ጥያቄዎችስ በዚህ መልኩ ማላሽ ያገኛሉ ወይ? የሚሉ ጥያቄዎች በአገር ውስጥና ከአገር ውጪ ባሉ ኢትዮጵያዊያን ያነሱ ነበር። የኋላ ኋላ በመግሥት በኩል አንዳንድ ተስፋ የሚያስቆርጡ ነገሮች መሰራት ሲጀመርና ለዚህ ደግሞ ምላሹ «ወይ አርፋችሁ መገዛት ወይም ደግሞ ጠብመንጃ ማንሳት ነው ምርጫችሁ» ሲል አርፎ ለመገዛት ፍቃደኛ የሆነ የህብረተሰብ ክፍል ሊኖር የሚችለውን ያህል እኛ ደግሞ «የለም እንገዛም» ብለን የማመጽ መብት አለኝ» ነበር ያሉት።</p>

<p>የለንደኑ አዳራሽ በበርካታ ኢትዮጵያዊያን ጥቅጥቅ ብሎ ሞልቷል ከኢትዮ-ኤርትራ ጦርነት ወዲህ በርካታ ቁጥር ያለው ኢትዮጵያዊ በእንዲህ አይነት ዝግጅት ሲታደም ይህ የመጀመሪያው እንደሆነ በለንደን ብዙ አመት የኖሩ ኢትዮጵያዊያን ሲናገሩ መስማቱን ዮሴፍ ይናገራል። የአሜሪካ ሚዲይዎች የሰሞኑ ትልቅ የመንጋገሪያ አጀንዳ ሆኖ የሰነበተው የፕሬዝዳንት ቡሽ የቀድሞ የሚዲያ ኃላፊ የነበርቱ ስክት ማክሊላና በፃፉት አዲስ መፅሀፍ ዙሪያ የተነሱ ውዝግቦችን መንደርደሪያ አድርገው ንግግር የጀመሩት ዶ/ር ብርሃኑ አድማጭን ሰቅዞ በሚያዝ እና ተፈጥሮ በለገሳቸው ማራኪ የንግግር ለዛ ስለታማኝነት ያቀረብቱ ትንታኔ በዘማናችን አንዳንድ ያበዱ ፖለቲከኛ ነኝ ባዮች በአንድ በኩል «መላው ኢትዮጵያ» የሚል በስም እና በቲተር ብቻ የቀረብ ሕብረ ብሔራዊ ካባ አንግበው ሰውን በአመለካከቱ እና በኢትዮጵያዊነቱ ከመመዘን ይልቅ የተወለደበትን ስፍራ በመጥቀስ ይህንን ፈልጎ ያላመጣውን የተፈጥሮ ክስተት እንደ ወንጀል በመቁጠር አገር እንምራ ለሚሉ የትውልድ አተላ ፖለቲከኞች የዶክተሩ ንግግር ዘለአለማዊ ፈውስ ነው። አዎ ፣ ይህ ለሀገራችን ፖለቲካ በማህብረሰባችን ውስጥ ትልቅ ቦታ ለሚሰጠው የታማኝነት ተቀራራቢነት ላላቸው ሌሎች እሴቶች በተለይም እንዲመሰረት ለሚፈልገው ዴሞክራሲያዊ ፖለቲካና ተያያዞ ለሚመጣው ማህበራዊ ባህርይ ቦታ ካልተሰጠውና በጉዳዩ ላይ የጠራ አመለካከት ካልተያዘ ስሜታዊነት ብቻውን የዴሞክራሲ ትግሉን ከመግደልና የአገራችንን የመከራ ጊዜ ከማራዘም ውጭ ፋይዳ እንደሌለው ዶክተሩ ስጋታቸውን ይገልፃሉ። አሁን ባለንበት የትግል ወቅት ሊኖሩ የሚገባን ታማኘነት አስመልክተው ታማኝነታችን ለማን መሆን እንዳለበት? ሲሉ በለንደን ለታደሙ ኢትዮጵያውያን ሲያብራሩም «አሁን ያለንበት ትግል በጥቅሉ ብናቀርበው በ60ዎቹ የነበረው የርእዮተ አለም ትግል የከሰመበት ፣ ነገር ግን ጊዜው የሚጠይቀውና አብዛኛው የማህበረሰባችን አባላት የሚፈልጉት ዴሞክራሲያዊ ስርአት የሌለበት በአንድ በኩል ስልጣንን በጉልበቱ ይዞ ለእርዮተ አለምም ሳይሆን እንዲያው ጉልበት ስላለኝ ብቻ ከስልጣኔ አልወርድም ፣ በስልጣን ለመቆየትም የህዝብ ይሁንታ አያስፈልገኝም ብሎ በአይን አውጣነት አገሩንና መላውን ሕብረተሰብ እያመሰ ያለበት ሁኔታ ነው አሁን በአገራችን ያለው» ይላሉ በአንፃሩ ደግሞ በሕዝቡ መብትና ፍላጎት ላይ የተመሰረተ ዴሞክራሲያዊ የፖለቲካ ስርአት መመስረት አለበት ብለው ለተግባራዊነቱ ከመንቀስቀስ ይልቅ እርስ በእርስ በመናቆር ጊዜያቸውን የሚያሳልፉ «ፖለቲከኞች» መኖራቸውንም በንግግራቸው ጠቆም ያደረጉት የቡክሌል ዩኒቪርሲቲ አለም አቀፍ የኢኮኖሚክስ ተመራማሪው ብርሃኑ የሬይሞንድ ኔቡር አባባልን በመዋስ ለአገራቸን ወይም ለማህበረሰባችን ያለን ታማኝነት በሞራል መለኪያ ተቀባይነት የሚኖረው ያሉን የሞራል እሴቶች ማህበረሰባችን ካሉት የሞራል እሴቶች ሰፋ ያለ ሆኖ ሲገኝ ብቻ እነሆነ አብራርተዋል።</p>

<p>ብርሃኑ ነጋ በቶሮቶ ተገኝተው በካናዳና አካባቢው ለሚገኝ ኢትዮጵያውያን ንግግር ባደረጉበት ወቅት «የአመፅ ትግል ግፉን የሚፈፅሙትን ወይንም የሚያስፈፅሙትን ለይቶ በጉዳዩ ላይ ምንም ተሳትፎ የሌላቸውን ንጹሃን ሰዎች ፍጹም በማይነካ መልኩ (በተለይ ሆን ተብሎ ወይንም ከአጠቃላይ እስትራቴጂ አንፃር ጠቀሜታ አለው ከሚል ስሌት) በጥንቃቄ የተደረገ ከሆነና እንዲህ አይነት ሁኔታ በአጋጣሚ ቢፈጠር እንኳን በግልፅ ለመፀፀትና ከተቻለም ተጎጂዎችን ለመካስ ፍቃደኝነት ካሳየ ፣ ግፍ ፈፃሚ በተባሉት ላይም ቢሆን ከጥላቻ በመጣ የበቀል ስሜት ሆን ብሎ ለመጉዳት ሳይሆን ግፋቸውን ለማስቆም በሚያስችል ተመጣጣኝ ሃይል የተፈፀመ ከሆነ ይህ አመፅ በሞራል ሚዛን ተቀባይነት አለው» ብለው ነበር። አመፅ በሞራል መመዘኛ ሙሉ ተቀባይነት አለው ከተባለ ይህንኑ አመፅ ተጋብራዊ ለማድረግስ ዶ/ር ብርሃኑ የንደፉት ስትራቴጂ ምንድነው? ከዚሁ ስልት ጋር ተቀራራቢ አላማ ያላቸውና ስልጣን ላይ ባለው ሃይል ላይ ነፍጥ ያነሱ ወገኖች ንቅናቄው በይፋ ከመመስረቱ ከጥቂት ቀናት በፊት ዶክተሩ ሲያትል ላይ ባደረጉት ንግግር የእነዚህ ወገኖች ጥያቄ መልስ አግኝቷል። በሲያትሉ ንግግራቸው «በብሔር የተደራጁ የፖለቲካ ድርጅቶች እንታገላለን የሚሉት ለእኩልነት ነው። በታሪካ የተፈጠረን የአድልዎ ስርአት ለማስወገድ እስከታገሉ ድረስ በአንፃሩ ደግሞ ይህንን የታሪክ አድልዎ ለማጥፋት እኛ አሁን በተራችን አድልዎ መፈፀም አለብን እስካላሉ ድረስ የሚታገሉት ለዴሞክራሲ ስርአት ነው ማለት ነው። ጥያቄአቸው ባህላችንና ቋንቋችን ይደግልን አካባቢያችንን እራሳችን በመረጥናቸው የአካባቢያችን ሰዎች እናስተደዳር የሚል ከሆነና... ከሌሎች ዜጎች ጋር በእኩልነት መታየት አለብን እስከሆነ ድረስ ፣ ጥያቄው የዴሞክርሲ ጥያቄ ነው። ስለዚህ የግለስብና የወል መብት ይከብር የሚል ጥያቄ ከሚያነሱ ኃይሎች ጋር ያላቸው ልዩነት ካለው የአላማ መቀራረብ ጋር ሲነፃፀር ኢምንት ነው» ብለው ነበር። እነኚህ በብሔር የተደራጁ ያሏቸው የፖለቲካ ድርጅቶች ኦነግ ፣ አብነግና ትህዴን ለመሆናቸው ጥርጥር የለውም። ከንቅናቄው መመስረት በኋላ በሰጡት ቃለምልልስም ኢትዮጵያ ውስጥ ፍትህ ነፃነትና ዴሞክራሲ እንዲሰፍን የሚፈልግ ማንም ዜጋ እና የፖለቲካ ፓርቲ ንቅናቄውን መቀላቀል እንደሚችል ዶክተር ብርሃኑ አብራርተው ነበር። ስለዚህ ንቅናቄው ኦነግና ኦብነግን ሊያሰባስብ ይችላል በማለት አንዳንድ ተንታኞች የሰጡት ግምት በዚህ ሳምንት ተግባራዊ መሆን ጀምሯል። አንዳንድ የውጭ ሚዲያዎችና ድረ-ገፆች ሰሞኑን እንደዘገቡት ንቅናቄው ከኦነግ አመራሮች ጋር ስኬታማ ውይይት እያካሄደ መሆኑን ገልፀው በቀጣይነትም ከኦብነግ ጋር ተመሳሳይ ውይይት እንደሚኖር ፕሮግራም ተይዟል ብለዋል። ቀደም ባሉት ጊዜያትም ንቅናቄው ከአርበኞች ግንባር ጋር የተሳካ ውይይት ማካሄዱን እነዚሁ ሚዲያዎች ገልፀዋል። በኢፌዲሪ ሕገ መንግሥት አመፅን መሰረት ያደረገ ትግል ተቀባይነት እንደሌለው በግልፅ ተደንግጓል። ለዚህም ይመስላል ዶ/ር ብርሃኑ «ዴሞክራሲያዊ ስርአት በሚከተሉ አገሮች እንደሚደረገው የንቅናቄው አባላት ማንነታቸውን አሳውቀውና የአባልነት ፎርም ሞልተው በአገር ውስጥ አይነቀስቀሱም» የሚሉት</p>

<p>ወደ አሜሪካ አቅንተው የነበረውና ዶ/ር ብርሃኑ በአባልነት ያቀፈው የቀድሞ ቅንጅት የልኡካን ቡድን ከኢ/ር ኃይሉ ሻውል ይልቅ የተሻለ የዴፕሎማሲ ድጋፍ አግኝቶ በአሜሪካ ኮንግረስና በተለያዩ የመንግሥት ተቋማት ተጋባዥ የነበረ ሲሆን በኢትዮጵያውያን ዘንድም ከፍተኛ አቀባበል ተደጎለታል።</p>

<p>የልኡካኑ ቡድኑ በበርካት የአሜሪካ ግዛቶች የሚገኙ ድጋፍ ሰጭ ኮሚቴዎችን ከማካተቱ በተጨማሪ ወደ አንድ ሚሊዮን ፣ ዶላር የሚጠጋ የገንዘብ ድጋፍ በማሰባሰብ ወደ ሀገሩ መመለሱ ይታወቃል። ሆኖም የዶ/ር ብርሃኑ ነጋ ከልኡካን ቡድኑ ጋር ወደ አገር ቤት አለመመስ ከትግል ስልት ጋር በተያያዘ በእነ ወ/ሪት ብርቱካንና በውጭ ድጋፍ ሰጭዎች መካከል መጠነኛ ክፍተት በመፈጠሩ በወ/ሪት ብርቱካን ሚደቅሳ የተፈረመ ልዩ ድብዳቤ መጋቢት 4/2000 ዓ.ም አድራሻውን ለሰሜን አሜሪካ ፣ ለካናዳ ፣ ለአውሮፓ የድጋፍ ሰጭ ማህበራት በሚል ተፅፎ ነበር። በወቅቱ ስለ ልዩው ደብዳቤ ጭበጥ አስተያየት እንዲሰጡ በጋዜጠኞች የተጠየቁት የቀድሞ ቅንጅት የስራ አስፈፃሚ አባል አቶ ስለሺ ጠና እንዳሉት «የፓርቲው ስያሜ በቀድሞው አመራር ስር ተጠብቆ መቆየት አልቻለም። በስያሜው ዙሪያ የተለያዩ እንቅስቃሴዎች ብናደርግም አልተሳኩም.. ለህዝቡ የገባነው ቃል ለመጠበቅ በሰላማዊና ሕጋዊ ትግል ለመቄጠል አዲስ የፖርቲ ስያሜ ይዘን ለመጓዝ ወስነናል። ስለዚህ ከዚሁ ጋር በተያያዘ የድጋፍ ሰጭ ማህበራቱ የጀመሩትን የዲፕሎማሲና የፋይናንስ ድጋፍ አጠናክረው እንዲቀጥሉ ጥሪያችንን እናቀርባለን» ብለው ነበር። ይህ በእንዲህ እንዳለ ዶ/ር ብርሃኑ አዲስ ንቅናቄ መመስረታቸውን በይፋ ሲያሳውቁ ጥቂት የማባሉ ድጋፍ ሰጭዎች ለንቅናቄው ድጋፋቸውን እየሰጡ ነው ይላሉ እስር ቤት የነበሩ አንድ የላእላይ ም/ቤት አባል። ዶ/ር ብርሃኑ በሎስ አንጀለስ ፣ ቶሮንቶ ፣ ሲያትልና ቫንኮቨር ያደረጓቸው ውይይቶች የተዘጋጁት በቅንጅት ድጋፍ ሰጭ ኮሚቴዎች አማካኝነት እንደነበር የሚታወቅ ሲሆን የለንደኑ ስብሰባም በርካታ ኢትዮጵያውያንን በማሰባሰብ የሚታወቀው በለንደን በቅንጅት ድጋፍ አሰባሳቢ ኮሚቴ አማካኝነት የተጠራ መሆኑን ዮሴፍ ይናገራል። በመላው አለም የሚገኙ ኢትዮጵያውያንን እየተዘዋወሩ በማነጋገር ላይ የሚገኙት ዶ/ር ብርሃኑ እንቅስቃሴአቸው ኢትዮጵያዊያንን ከማነጋገርም ያለፈ ነው ይላሉ አንዳንድ ተንታኞች እንደነኚህ ወገኖች ገለጻ የተለያዩ የሰብአዊ መብት ተቋማት ኃላፊዎችን ፣ ታዋቂ ግለሰቦችን የኮንግረስና የሴነት አባላትን በተለይ አሁን በሚገኙት አውሮፓ የየአገራቱን የውጭ ጉዳይ ኃላፊዎችን በማነጋገር በኢትዮጵያ መንግሥት ላይ ሁሉን አቀፍ ጫና ለማድረግ ከፍተኛ እንቅስቃሴ እያደረጉ እንደሆነ ይገልፃሉ። ይህንኑ እንቀስቃሴ በተመለከተ አወራምባ ታይምስ በተለያየ ጊዜ በኢ.ሜይል ጥያቄ ያቀረበላቸው ዶ/ር ብርሃኑ «አምባገነኖች እስካልተንበርከኩ ድረስ እንቅልፍ የለም» ብለዋል። በለንደኑ ንግግራቸው ላይ ስልጣንና ጥቅማጥቅምን ብልው ፖለቲካውን ለሚቀላልቀሉ ደካሞች ዶክተር ብርሃኑ ባስተላለፉት ምክር «አሁን ባለንበት የፖለቲካ ሁኔታ የፖለቲካ ድርጅትን የሚቀላቀሉትም ሆነ በቀጥታ የሚደግፉት በተለያየ ደረጃም ቢሆን ከፍተኛ የሆነ የሲቪክ ግዴታ የሚሰማቸው ፣ ዜግነታቸውን ከምር የሚወስዱ ሰዎች ድርሻ መሆን ያለበት ቢሆንም ምናልባት ወደፊት ከስልጣን የሚገኝ ጥቅም ይኖራል ብለው አምነውና በጥንቃቄ አስበውበት ትግሉን የሚቀላቀሉ ካል ይህንን በማስላት ፖለቲካ ውስጥ መግባት ፖለቲካዊ ትግሉን ከማራዘም ውጭ ፋይዳ የለውም» ይላሉ ዶ/ር ብርሃኑ። የትግሉ የመጀመሪያ ምእራፍ ኢትዮጵያ ውስጥ ነፃነትና ዴሞክራሲን ማስፈን ነው። ይህንን ካደረግን በኋላ ስልጣን ላይ መውጣት የሚፈልግ አካል ካል ዴሞክራሲያዊ ሂደቱን ተከትሎ (በምርጫ ተወዳድሮ ሕዝቡ ከመረጠው ስልጣን ላይ ይወጣል ይህ ደግሞ ሁለተኛው ምዕራፍ ነው ምዕራፍ አንድ ሳያልቅ ለሁለተኛው ምዕራፍ መቋመጥ ግን የሚጠቅመው አምባገነኖችን ነው ይላሉ ለአውራምባ ታይምስ በኢሜል መልስ የሰጡ አንድ የንቅናቄው የሕዝብ ግንኙነት ባልደረባ።</p>

<p>በቃሊቲ እስር ቤት የነበሩ ጥቂት የማይባሉ ወጣት አመራሮችና አባላት ከኢትዮጵያ በመውጣት ንቅናቄውን ተቀላቅለዋል። በ1997 ዓ.ም ምርጫ አዲስ አበባን ሙሉ ለሙሉ ያሸነፈው ቅንጅት ከተማዋን እንዲያስተዳድሩ ከመረጣቸው የካቢኔ አባላት መካከል ሶስቱም ንቅናቄውን ተቀላቅለዋል እንሱም ከንቲባ ሆነው የተመረጡት ዶ/ር ብርሃኑ ም/ከንቲባ ዶ/ር አድማሱ ገበየሁና ዋና ፀሐፊው አቶ አንተነህ ሙሉጌታ የንቅናቄው አባላት ናቸው። ባለፈው ቅዳሜ አንድነት ፓርቲ ጠ/ጉባኤውን እንዳያካሄድ የገጠመው እንቅፋት ቀድሞውኑ «ሰላማዊና ሕጋዊ ትግል በኢትዮጵያ አይሰራም» በማለት ንቅናቄውን የመሰረቱት እና ዶ/ር ብርሃኑን የመረጡት መንገድ ትክክልኛ ለመሆኑ አሳማኝ የጎማ ማህተም ነው ይላሉ አንድ የአ/አ ዩኒቪርሲቲ የፖለቲካ ሳይንስ መምህር አክለውም የኢሀዴግ zero tolerance (ትእግስት ማጣት) ብዙዎች ሀገር ውስጥ በሚደረግ ሰላማዊ ትግል ተስፋ ቆርጠው ፊታቸውን ወደ ንቅናቄው እንዲያዞሩ እድል ይሰጣል ይላሉ። ዮሴፍ ኪዳንን ጨምሮ በስብሰባው ተሳታፊ የነበሩ የለንደን ነዋሪ ኢትዮጵያዊያን ከአዳራሹ ሲወጡ ዶ/ር ብርሃኑ በስብሰባው ማጠቃለያ ላይ የተናገሯት ቃል እውን ትፈጸም ይሆን? እያሉ ነበር። አዎ! «ከዚህ በኋላ ኢህአዴግን 5 አመት ከቆየ በእርሱ ጥንካሬ ሳይሆን በእኛ ድክመት ነው» ነበር ያሉት ዶ/ር ብርሃኑ።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ሰኔ 10 ቀን 2000</a></p>

</body>
</html>	
