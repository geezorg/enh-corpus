<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«አንድነት» በድጋሚ ማስተካከያ እንዲያደርግ በቦርዱ ታዘዘ «በደብዳቤ ልውውጥ ጊዜ እንዳይጓተት ስጋት አለን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«አንድነት» በድጋሚ ማስተካከያ እንዲያደርግ በቦርዱ ታዘዘ «በደብዳቤ ልውውጥ ጊዜ እንዳይጓተት ስጋት አለን»</h2>


<p>የኢትዮጵያ ምርጫ ቦርድ ነሐሴ 2 ቀን 2000 ዓ.ም ባካሄደው 66ኛ መደበኛ ስብሰባው «አንድነት ለዴሞክራሲ ለፍትህ» (አንድነት) በሚል ስያሜ ሀገር አቀፍ የፖለቲካ ፓርቲ የተመሰረተ መሆኑን እና የእውቅና ጥያቄ መቅረቡን አስመልክቶ በቦርዱ ፅ/ቤት ተያይዞ የቀረበለትን ልዩ ልዩ የመስረቻ ስነዶች መርምሯል።</p>

<p>ቦርዱ ቀድም ሲል «ፓርቲው» ሕጋዊ እውቅና ለማግኘት የሚያስችለውን የመመስረቻ ሰነድ አዘጋጅቶ በቅድሚያ ሐምሌ 1 ቀን 2000 ዓ.ም ለቦርዱ ፅህፈት ቤት ያቀረበ መሆኑን እና ጽ/ቤቱም በፖለቲካ ፓርቲዎቹ ምዝገባ አዋጅ ቁጥር 46/1985 (በተሻሻለው) መሰረት ሰነዱ ተሟልቶ የቀረበ መሆኑን መመርመሩን እንዲሁም ያልተሟላውን እንዲሟላ የቀረበ መሆኑን መመርመሩን እንዲሁም ያልተሟላው እንዲሟላ ሐምሌ 17 ቀን 2000 ዓ.ም ማስተካከያ ማቅረቡን ከምርጫ ቦርድ ምንጮች ለዝግጅት ክፍላችን የደረሰ ሰነድ ያመለክታል።</p>

<p>በዚሁ ሰንድ መሰረት «በፓርቲው» የቀረበውን የመመስራች ጽሁፍ ፣ የመተዳደሪያ ደንብ ፣ የፓርቲው ፕሮግራም የጠቅላላ ጉባኤ ቃለጉባኤ ፣ የአስመራጭ ኮሚቴ ቃለጉባኤ ፣ ተሳታፊዎች ዝርዝር ፣ የፓርቲው አርማ እና የቦርዱ ፅህፈት ቤት ባዘዘው መሰረት ተስተካክሎ የቀረበውን ሰንድ በጥንቃቄ እንደተመረመረ አስረድቶ። «በፓርቲው» አርማ ላይ የተመለከተው አረንጓዴ ቢጭና ቀይ ቀለም ከሀገሪቱ ሰንድቅ አላማ ጋር ተመሳሳይ በመሆኑ በአዋጅ አንቀጽ 12 ነዑስ አነቀጽ 2 «መ» መሰረት እንዲስተካከል የፓርቲው ሰንድቅ አላማ በአዋጅ አንቀጽ 12 ንዑስ አንቀጽ 2 መሰረት ተሟልቶ ያልቀረበ መሆኑን ፤ በመመስረቻ ሰነዱ አንቀጽ 5 «የገቢ ምንጭ» በሚል «ከደጋፊዎች የሚሰጥና ስጦታ» ተብሎ የቀረበው በአዋጅ አንቀጽ 28 መሰረት ተሟልቶ ያልቀረበ መሆኑ ፣ በ«ፓርቲው» ሕገ ደንብ አንቀጽ 10 ንዑስ አንቀጽ 10.1.4 በውጭ አገር ከሚገኙ የፓርቲው ድጋፍ ሰጪ ኮሚቴ ስለሚወከሉ ሰዎች ውክልና በፓርቲው መተዳደሪያ ኢትዮጵያዊ አለመሆናቸው ያልተረጋገጠ መሆኑን፣</p>

<p>የመስራች ጠቅላላ ጉባኤ ተሳታፊዎች ፊርማ አንዳንዶቹ ስማቸው በመስራች አባልነት ዝርዝር ውስጥ ከተገኘው ጋር የማይመሳሰል መኖሩንና ከጠቅላላ ጉባኤ አባልት ዝርዝር ውስጣ አንዳንዶቹ በመስራች አባላት ዝርዝር ውስጥ የማይገኙ መቦኑ ተገንዝቦ ከዚህ በላይ የተዘረዘሩት በሕጉ መሰረት ያልተሟሉ ጉዳዮች በአስቸኳይ ተሟልተው እንዲቀርቡ ምርጫ ቦርድ መወሰኑ ይኸው የገኘነው ሰነድ ያስረዳል።</p>

<p>ዝግጅት ክፍላችን በምርጫ ቦርድ ውሳኔ ዙሪያ አንድነት ያለውን አስተያየት ለማወቅ የአንድነት ፓርቲ ሊቀመንበር ወ/ሪት ብርቱካንን አነጋግሯል። ከዚህ በፊት ማስተካካያ ሊደረግባቸው ይገባል በማለት ቦርዱ ያስቀመጣቸው ነጥቦች አሳማኝና ምክንያታዊ አልነበሩም የሚሉት ወ/ሪት ብርቱካን ቀድም ሲል «አንድነት» የሚለው ስያሜ የሰው ስም ስለሆነ ቀይሩ የሚለውን አሁን በድጋሚ እንዳልቀረበና «አሁን እንድናስተካክል የተነገርን መጠነኛ ማስተካከያ በመሆኑ በአጭር ጊዜ ውስጥ ተገቢውን ማስተካከያ አድረገን ለቦርዱ እናቀርባለን ብለዋል። በዋናነት የቀረበው አርማው ላይ ማስተካከያ እንድናደርግ ነው። በእነሱ እምነት አረንጓዴ ፣ ቢጫና ቀይ ስላለ ከኢትዮጵያ ሰንደቅ አላማ ጋር ይመሳሰላል ነው ምክንያታቸው። የቀረበው ምክንያት አሳማኝ ነው ብለን እናምንም። ምክንያቱም አርማው በውስጡ ብዙ ነገሮችን ስላካተተ ይህን ተፅእኖ ያመጣል የሚል እምነት የለንም ዋናው ቁምነገር እውቅና አግኝቶ ቶሎ ስራ ውስጥ መግባት ስለሆነ ተገቢውን ማስተካከያ አድርገን በአጭር ጊዜ ውስጥ ሰንዶቻችንን ለቦርዱ እናስገባለን።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ነሐሴ 7 ቀን 2000</a></p>

</body>
</html>	
