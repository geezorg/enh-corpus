<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አቃቤ ሕግ በግንቦት 7 ተከሳሾች ላይ ምስክሮችን ማሰማት ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቃቤ ሕግ በግንቦት 7 ተከሳሾች ላይ ምስክሮችን ማሰማት ጀመረ</h2>


<p>ከግንቦት 7 ንቅናቄ ጋር በተያያዘ በተጠርጣሪነት ተይዘው ክስ በተመሰረተባቸው ግለሰቦች ላይ የአቃቤ ሕግ ምስክሮች መስማት ጀመረዋል።</p>

<p>በከፍተኛ ፍርድ ቤት ሁለተኛ ወንጀል ችሎት በፍትሕ አዳራሽ በትላንትናው ዕለት ሰኔ 22 ቀን 2001 ዓ.ም ጠዋት ላይ ዘጠኝ ምስክሮች የምስክርነት ቃላቸውን ለመስጠት ቃለ መሃላ በማድረግ እሰከ ቀኑ ስድስት ሰዓት ተኩል ድረስ ሰባቱ ለችሎት ቃላቸውን ሰጥተዋል።</p>

<p>ነገር ግን የምስክሮች ቃል ከመሰማቱ በፊት የችሎቱ ሰብሳቢ ዳኛ የተከሳሾችን ስም እየጠሩ መኖር አለመኖራቸውን አረጋግጠዋል። በሌሉበት ጉዳያቸው ከሚታዩት ግለሰቦች መካከል የግንቦት 7 አመራሮች የሆኑት ዶ/ር ብርሃኑ ነጋ፣ አቶ አንዳርጋቸው ጽጌ እና አቶ እዩዔል ዮሐንስ ተገልፀዋል።</p>

<p>የተከሳሽ ጠበቆችም ከምስክሮች በፊት ደንበኞቻችን በችሎቱ አቤቱታ ማቅረብ ይፈልጋሉ ብለው የጠየቁ ቢሆንም ችሎቱ ጠበቆች እንደባለሙያነታቸሁ አቤቱታቸውን ቀድማችሁ ማቅረብ ትችላላችሁ ዛሬ ግን ቀጠሮ የተያዘው ምስክሮችን ለመስማት ነው፣ ስለዚህ ሥነ-ሥርዓት ሕጉ በሚፈቅደው መሠረት ነው መጓዝ ያለብን በማለት ጥያቄውን ውድቅ አድርጓል። በተጨማሪም የችሎቱ አካሄድ ሥርዓትን በተከተለ መንገድ ብቻ መጓዝ እንደሚኖርበት በማሳሰብ የምስክሮች ቃል መደመጥ እንዲጀምር ተደርጓል።</p>

<p>የተከሳሽ ጠበቃ ምክሮች የሚመሰክሩትን ጭብጥ በቅድሚያ አቃቤ ሕግ ያስይዝልን በማለት ጠይቀዋል። በችሎቱም ይህ ተገቢ ጥያቄ መሆኑ ስለታመነ አቃቤ ሕግ ጭብጦችን በቅድሚያ በማስያዝ በ3ኛ፣ በ10ኛ እና በ2ኛ ተከሳሾች ላይ ፖሊስ ሕጋዊ የምርመራ ሂደትን ተከትሎ በምርመራ የተገኙ ዕቃዎችን እንደያዘባቸውና የተያዙ ዕቃዎችን መጠን፣ ዓይነት፣ ይዘትና በምን ዓይነት ሁኔታ እንደያዘባቸው የሚመሰክሩልን ነው በማለት ገልጿል። ሆኖም ዋናው ጭብጣችን ክሱ ነው ብሏል።</p>

<p>በመጀመሪያ በ3ኛ ተከሳሽ በሌ/ኮሎኔል ደምሰው አተነህ ላይ አቶ ዘውዱ ስመኝ፣ ወ/ሪት አይናለም ሮሃ እና ያዕቆብ ደርሴም መስክረዋል።</p>

<p>አቶ ዘውዱ ስመኝ በቂርቆስ ክ/ከተማ የሚገኘው ሶፎኒያስ ባርና ሬስቶራንት ድርጅት አስተዳዳሪ ሲሆኑ ተከሳሹ ሚያዚያ 15 ቀን 2001 ዓ.ም በድርጅታቸው 6 ቁጥር የመኝታ ክፍል አልጋ እንደያዘና የዛን ቀን ሳያድርበት በነጋታው በ16/8/2001 ከቀኑ 10 ሰዓት ገደማ ከፖሊሶች ጋር ተይዞ መጥቷል ብለዋል። ፓሊሶቹም ከፍርድ ቤት የተፃፈ ማዘዣ ክፍል በመሄድ ራሱ ቁልፉን ከፍቶ ክፍሉ ውስጥ ከሁለት የሥራ ባልደረቦቻቸው ጋር በታዛቢነት እንደገቡ፣ በወቅቱም የግል ሻንጣው የነበረ ሲሆን እሱም ተከፍቶ ሲታይ 43 ገጽ የሆነ ዶክምንቶች የአርቲስት ሽመልስ አበራ ፎቶ ያለበት 1 መጽሄት ፣ 2የሞባይል ቀፎዎች፣ 1 ፍላሽ ዲስክ፣ ፓስፕርት፣ የራሱ በማዕረግ ልብስ የተነሳው ፎቶና የሌሎች ሰዎች ፎቶ ፍራፍ እንደተገኘበት መስከረዋል።</p>

<p>አቃቤ ሕግም ተከሳሹ በተያዘበት ወቅት በኤግዚቢትነት የተያዙ ዕቃዎችን ምስክሩ መለየት ከቻሉ ለችሎቱ እንዲያሳዩ ሲጠየቁ የተከሳሽ ጠበቃ ተቃውሞ ቢያቀርቡም ችሎቱ ተቃውሞውን አልተቀበለም። በመቀጠል አቃቤ ሕግ ምስክሩ በዕለቱ ያዩትን ፍላሽ ዲስክ እንዲለዩ ጠይቆ ቡኒ ቀለም ያላትን አንድ ፍላሽ ዲስክ በማንሳት ይህቺን ተመስላለች በማለት አሳይተዋል። ሰንዶቹ በተመለከተ ተከሳሹ ያለው ነገር ካለ ብሎ አቃቤ ሕግ በድጋሚ ምስክሩን ሲጠይቅ በመጀመሪያ የተያዙት ዕቃዎች የእርሱ እንዳልሆኑ ክዶ የንበረ ቢሆንም በመጨረሻ የኔ ነው በማለት አምኖ ፈርሞበታል፣ እኛም ታዛቢ የሆንን ሦስት ሰዎችም እርሱ በፈረመበት ላይ ሁሉ ፈርመንበታል ብለዋል።</p>

<p>የተከሳሽ ጠበቃ መስቀለኛ ጥያቄ የጠየቀ ሲሆን ተከሳሹ ከያዘው የአልጋ ክፍል ቁልፍ ውጪ ሌላ ቁልፍ የለም ወይ? የተያዙት ዶክመንቶችን አንብበዋል ወይ? ፍላሽ ዲስኩ ምን አይነት ምልክት አለው? በማለት ጠይቀዋል።</p>

<p>ምስክሩም ሌሎች አዳዲስ ክፍሎች ተለዋጭ ቁልፍ እንዳላቸው ነገር ግን እርሱ የያዘው ክፍል ነባር ስለነበር ሌላ ቁልፍ የለውም አንድ እንደሆነ፣ አራት ክፍሎችም እንደዚሁ አንድ ቁልፍ ብቻ እንዳላቸው፣ የዶክመንቶቹ ይዘት የመከላከያ እና የፖሊስ አደረጃጀት እንደሆነ ፖሊሶቹ ሲናገሩ መስማታቸውን እንጂ እንዳላነበቡ፣ ፍላሽ ዲስኩም ምን ዓይነት ምልክት እንዳለው እንደማያውቁ ግን በቀለሙ ቡኒ እንደሆነ መስክረዋል። በፍርድ ቤት የማጣሪያ ጥያቄም ተከሳሹ የያዘው ዶክመንት ወንጀል የሚሰራበት ሰነድ ነው ወይስ የሥራ ነው፣ ስለዚህ የሚያውቁት ነገር አለ? ተብለው ሲጠየቁ ምስክሩ አላውቅም ብለው መልሰዋል።</p>

<p>ሁለተኛ ምስክር ወ/ሪት አይናለም የሬስቶራንቱ ጽዳት ሰራተኛ ሲሆኑ ታዛቢ ሆነው ተከሳሹ የያዘው ክፍል ሲገቡ የመጀመሪያው ምስክር ከገለፁው በተጨማሪ የዱባይ ደረሰኝ እንደተገኘበት መስክረዋል። ጠበቃው በመስቀለኛ ጥያቄ የ6 ቁጥር ቁልፍ ሌላ እናንተ ጋር የለም ወይ? የዱባይ ደረሰኝ እንዳያዘስ በምን አወቅሽ? አንብበሽ ነወይ? ብሎ ሲጠይቃቸው 6 ቁጥር አንድ ቁልፍ ብቻ እንዳለው ስለደረሰኙ ለፖሊሶች ሲያስረዳ የሰሙ መሆኑን ተናግረዋል።</p>

<p>ሦስተኛ ምስክር ያዕቆብ ደርሴሞ የሬስቶራንቱ «ባር ማን» ሲሆን ሁለቱ ምስክሮች ከገለፁት በተጨማሪ ተከሳሽ በቦርሳው ውስጥ ልብስና የራሱ መታወቂያ እንደተገኘበት እና ፖሊስ ይሄ የማነው ብሎ ሲጠይቀው የእኔ ነው በማለት እንደፈረመበት መስክሯል።</p>

<p>የዕለቱ አራተኛ ምስክር አክሊፓ በረደድ (ቪዲዮ ማን) በ10ኛ ተከሳሽ ሻምበል ተመስገን ባየልኝ ላይ የምስክርነት ቃሉን ሰጥቷል። ሚያዝያ 16 ቀን 2001 ዓ.ም ፖሊስ ታዛቢ እንዲሆን በጠየቀው መሰረት በልደታ ክ/ከተማ ቀበሌ 01/18 በጦር ኃይሎች የመኖሪያ ካምፕ ውስጥ ለተከሳሹ ፖሊስ የፍርድ ቤት ትዕዛዙን አንብቦ እቤቱ ሲፈተሽ እና ሲበረበር መታዘቡን ገልፀዋል።</p>

<p>ሻምበል ተመስገን ቤቱን ራሱ ከፍቶ ከገባን በኋላ እንዲት አነስተኛ ሽጉጥ እንዳለው አሳይቷል፣ ሌላ ነገር የለም ሲባል አዎ የለም ብሎ ነበር፣ ከዚያም ፍተሻው ቀጥሎ ከቁም ሳጥን ውስጥ 2 የቻይና ቦምብ፣ አልጋ ስር አንድ ታጣፊ ክላሽ እና ካርታ፣ 46 ጥይቶች (በቆርቆሮ ውስጥ) አንድ ፓናሶኒክ ላብቶፕ (ኮምፒዩተር)፣ ሁለት ማስታወሻ ደብተሮች፣ 17 የመከላከያ ሰራዊት ልብሶች (አዲስ እና አሮጌ)፣ ከ4-5 የሚደርሱ የተከሳሽ መታወቂያዎች፣ ሚሊተሪ ኮፍያዎች፣ የተለያዩ ሲዲዎች ፍሎፒ እና ፍላሽ ዲስኮ ተገኝተዋል ሲል መስክሯል።</p>

<p>አቃቤ ሕግም በኤግዚቢት ከተያዙ እቃዎች ውስጥ የሚያውቀውን ለችሎቱ እንዲያሳይ ምስክሩን ሲጠይቁት ከላይ የገለፃቸውን እቃዎች እና መሳሪያዎ እያነሳ አሳይቷል። ብርበራው ሲጠናቀቅ ምን አደረጋችሁ? ተብሎ ሲጠየቅም መጀመሪያ ተከሳሹ እኔ ቤቱን ጠባቂ ነኝ ይሄ የወንድሜ ቤት ነው ብሎ ነበር፣ በመጨረሻም የተያዙት ንብረቶች በቤት ውስጥ ተገኝቷል ብሎ ፈርሟል፣ እኔም ከሌሎች ሁለት ታዛቢዎች ጋር ፈርሜያለሁ ብሏል።</p>

<p>ከተከሳሽ ጠበቃም የተከሳሽን ቤት ካምፕ ውስት እንዴት አወክ? በኤግዚቢት የታያዙትን የጦር መሳሪያዎች እያነሳህ አሳይተሃል ስለመሳሪያ ታውቃለህ ወይ? ተከሳሹ በስራ ላይ ይሁኑ አይሁኑ የምታውቀው ነገር አለ ወይ? የሚሉ መስቀለኛ ጥያቄዎች ተነስተዋል።</p>

<p>ምስክሩም ቤቱን ራሳቸው ሻምበል ተመስገን ናቸው ያሳዩን የቤቱም ጠባቂ ነኝም ብለውናል። ስለጦር መሳሪያዎቹ በዕለቱ ሲነገር ሰምቼና አይቼ ነው። ሻምበል ተመስገንም በፊት በሠራዊቱ ውስጥ ይሰሩ እንደነበር አሁን ግን ከስራ መሰናበታቸውን በዕለቱ ሲናገሩ ሰምቻለሁ ብሏል።</p>

<p>በፍርድ ቤት ማጣሪያ ጥያቄም ቤቱን ተከሳሽ ከፍተው ከገባችሁና አንድ አነስተኛ ሽጉጥ ካሳዩ በኋላ ሲፈተሽ ብዙ ነገሮች ሲገኙ ሻምበል ተመስገን ምን አሉ? መሳሪያው የማን ነው አሉ? ተብሎ ለተጠየቀው ጥያቄ ተከሳሹ ዝም በማለት የእኔም ነው የምጠብቅለትም ሰው ነው አለማለታቸውንና በመጨረሻም ከምኖርበት ቤት ውስጥ እነዚህ ዕቃዎች ተገኝተዋል ብለው መፈረማቸውን ተናግሯል።</p>

<p>የዕለቱ አምስተኛ ምስክር አንበሴ ዘውዴ በሻምበል ተመስገን ላይ ከአራተኛ ምስክር ጋር ተመሳሳይነት ያለው የምስክርነት ቃል ሰጥቷል። ከሽጉጡ ውጭ የተገኙት እቃዎች እና መሳሪያዎች ሲገኙ ይሄ የኔ ቤት አይደለም ሲሉ መሰማቱን ነገር ንግ በመጨረሻ ላይ በቤቴ ውስጥ ነው የተገኘው ብለው መፈረማቸውን ማስክሯል።</p>

<p>የዕለቱ ስድስተኛ ሰባተኛ ምስክሮችም በሌ/ኮሌነል ደምሰው አንተነህ እና በሻምበል ተመስገን ባየልኝ ላይ በአንድነት መስክረዋል። ብርሃኑ ሃብቴ የተባለው ምስክር ግንቦት 6 ቀን 2001 ዓ.ም በአራዳ ክ/ከተማ በፌዴራል ፖሊስ ጽ/ቤት ውስጥ ለራሱ ጉዳይ ሄዶ ፖሊስ ታዛቦ ሁን ብሎ በጠየቀው መሠረት ታዛቢ መሆኑን ገልጿል።</p>

<p>በዕለቱም ሁለተኛ ተከሳሽ ፖሊስ ይሄ ፍላሽ ዲስክ የማን ነው ሲለው የኔ ነው በማለት ፍላሹን ሰክቶ ፋይሉን ከፍቶ 3 ገጽ ወረቀት እራሱ ፕሪንት አድርጐ አውጥቷል፣ የወጣው ወረቀት ላይም የኢትዮጵያ መንግሥት በሕግ አመኔታ እንደሌለው፣ በሃገር ውስጥና በውጭ ተቀባይነት የሌለው እንደሆነ የሚገልፅ ጽሁፍ ነው፣ ይሄንንም አንብቤያለው ብሏል። በተመሳሳይም ሻምበል ተመስገን የራሳቸውን ፍላሽ ከፍተው 53 ገጽ ፕሪንት ካደረጉ በኋላ ጽሁፎቹን እንዳነበበ፣ አጠቃላይ የጽሁፉ ይዘት ሕገመንግሥታዊ ስርዓቱን በኃይል ለመናድ ከሚንቀሳቀሱ የውጭ ሃይሎች ጋር ግንኙነት እንዳለው ያሚያሳይ እና ሌሎች ዝርዝር እቅዶች እንዳሉበት የሚያሳዩ ዶክመንቶች እንደነበሩ መስክሯል።</p>

<p>ጠበቆችም በመስቀለኛ ጥያቄ ፍላሽ ዲስክ የእነሱ መሆኑን እንዴት አወቅክ? ምን ምልክት አድርጋችሁበታል? ፍላሹ የት ነብር መጀመሪያ የተቀመጠው? ዶክመንቶ የተዘጋጀበት ቀን ያውቃሉ ወይ? ብለው ጠይቀውታል።</p>

<p>ምስክሩም ፍላሽ ዲስኩ የራሳቸው መሆኑን ሲናገሩ መስማቱን፣ ፍላሾቹ የነበሩበት እርሱ ታዛቢ በነበረበት ክፍል ውስጥ እንደሆነ ገልፀዋል። ዶክመቱ የተዘጋጀብት ቀን ያውቃሉ? የሚለውን ጥያቄ በተመለከት አቃቤ ሕግ የሙያ ትንታኔ የሚጠይቅ በመሆኑ እንዳይመለስ ተቃውሟል።</p>

<p>በፍርድ ቤቱ ማጣሪያ ጥያቄ ፕሪንት ተደርጐ የወጣው ወረቀት ስለአመጽ ተግባር የሚገልጽ መሆኑን በምን አወቅክ? ሲባል አንብቤ እና ተረድቼ በማለት መልሷል። በመጨረሻም በወረቀቶቹ ላይ ተከሳሾቹ እና ታዛቢዎቹ በሁሉም ገጾች ላይ መፈረማቸውን መስክሯል።</p>

<p>የዕለቱ ሰባተኛ ምስክር ሄለን መለሰም ሌ/ኮሎኔል ደምሰው አንተነህ ከተከሣሾች ውስጥ ለይታ ማውጣት ሲከብዳት የዛን ዕለት ፎጣ ለብሶ ስለነበረ ዘንግቼዋለሁ ብላለች። ሆኖም ሻምበል ተመስገንን ለይታዋለች። እሷም እንደ ስድስተኛ ምስክር ተመሳሳይ ነገር መስክራለች። ተከሳሾቹም ከታሰሩበት ተገደው አለመምጣታቸውን፣ ፍላሽ ዲስኮቹ የራሳቸው መሆኑን እና ፕሪንት የተደረገውን ወረቀት አንብበው መፈረማቸውን ገልጻለች።</p>

<p>ጠበቆቹም የሁለቱም ተከሳሽ ፍላሽ ዲስኮቹ የት ተቀመጠው እንደነበር ታውቂያለሽ? ይሄ በኋላ ማስረጃ ሊሆንባችሁ ይችላል ተብለው ተጠይቀዋል ወይ? ተብላ ለተጠየቀችው ፍላሽ ዲስኮቹ የት እንደተቀመጡ እንደማታውቅ እና ሁለተኛው ጥያቄ አለመጠየቁን፣ ሆኖም በፍላሽ ዲስኩ ውስጥ የተገኘ ዶክመንቶች የኔ ናቸው ብለው መፈረማቸውን መስክራለች።</p>

<p>ችሎቱ ሌሎች ምስክሮችን ለመስማት ከሰዓት በኋላም ቀጠሮ ይዞም የነበረ ሲሆን በዚህ ሳምንትም የአቃቤ ሕግ ምስክሮች በተከታታይ እንደሚሰሙ ታውቋል።</p>

<p>በተያያዘ ዜና በሌሉበት ክስ የተመሰረተባቸው የግንቦት 7 ንቅናቄ ሊቀ መንበር ዶ/ር ብርሃኑ የኦሮሞ ነፃነት ግንባር መስራች ከሆኑት አቶ ሌንጮ ለታ ጋር በመሆን ከ10 ቀናት በኋላ በአሜሪካ ሚኒሶታ ኢትዮጵያውያንን እንደሚያወያዩ ለንቅናቄው ቅርብ የሆኑ ድረ-ገጾች ዘግበዋል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ሰኔ 23 ቀን 2001</a></p>

</body>
</html>	
