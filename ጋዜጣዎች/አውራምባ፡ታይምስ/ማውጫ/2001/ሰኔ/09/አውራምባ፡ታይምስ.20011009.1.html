<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በውዝግብ የተሞላው የግንቦት 7 ተከሳሾች የችሎት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በውዝግብ የተሞላው የግንቦት 7 ተከሳሾች የችሎት ውሎ</h2>


<p>ከግንቦት 7 ንቅናቄ ጋር በተያያዘ በተጠርጣሪነት የተያዙት ግለሰቦች በትላንትናው ዕለት ሰኔ 08 ቀን 2001 ዓ.ም በከፍተኛ ፍ/ቤት 2ኛ ወንጀል ችሎት በድጋሚ ቀርበዋል።</p>

<p>በዕለቱ 32 ተጠርጣሪዎች ከማረሚያ ቤት የቀረቡ ሲሆን አቶ አደም ኢብራሂም በሰብሳቢ ዳኝነት፣ አቶ ደስታ ለታሞ እና አቶ አሠፋ አብርሃም 2ኛና 3ኛ ዳኞች በመሆን ችሎቱን መርተዋል። አቶ አደም ኢብራሂም ባለፈው ሣምንት ሰኞ ለተከሳሾች የክስ ቻርጅ ተሰጥቶ ክሱን እንዲረዱት ተደርጎ ለዛሬም የተቀጠረው ጠበቃ በግል ማቆም የምትችሉ እንድታመጡና የክስ መቃወሚያ ካላችሁ እንድታቀርቡ እንዲሁም በግል ጠበቃ ማቆም የማትችሉ መንግሥት እንዲያዘጋጅላችሁ እንድታስታውቁን ነው በማለት ነበር ችሎቱን የጀመሩት። ጠበቃ ያላቸው ተብሎ ስማቸውን እየጠሩ ሲጠየቁም አምስት ተከሳሾች ብቻ ነው ጠበቃ ይዘው የቀረቡት። ብ/ጄኔራል ተፈራ ማሞ አቶ ሠለሞን ስዩምን፣ አቶ ገቱ ወልዴ አምባቸው ዮሐንስን፣ አቶ ወይሽራስ ደባስ የማነህን፣ አቶ ጽጌ ኃ/ማርያም ካህላዩ መሐሪ እና አቶ ጌቱ ወርቁ ትደነቂያለሽ ተስፋን በጠበቃነት አቅርበዋል። የተቀሩት ጠበቃ ይዘው ስላልቀረቡ ዳኛው ጠበቃ የሌላችሁ ሀሳባችሁ ምንድን ነው? የክስ ክርክሩን እንዴት ማድረግ እንዳለብን ንገሩን? በማለት ለተከሳሾች ጥያቄ አቅርበዋል። ብ/ጄኔራል (ማእረጋቸው ቀደም ሲል የተገፈፈ) አሣምነው ጽጌም ጠበቃ ያላቀረብን ሠዎች በጋራ ተገናኝተን እንዴት ጠበቃ ማቅረብ እንደምንችል ፍ/ቤቱን እጠይቃለውሁ። እኔ በግሌ ለብቻዬ ነው ታስሬ ያለሁት። እርስ በእርስ መገናኘት አልቻልንም። ጉዳያችንም ሕግን በተከተለ መንገድ መታየት ይኖርበታል። በማዕከላዊም ሆነ በማረሚያ ቤት የሠብዓዊ መብት ጥሰት ተፈጽሞብኝል መብታችን እንዳይጣስ ለፍ/ቤቱ የምንቀርበው ነገር አለ ወይ? በማለት ተናግረዋል-አሥምነው ጽጌ።</p>

<p>የዕለቱ ሠብሣቢ ዳኝም «ማረሚያ ቤት ከሕግ ውጪ ተገቢ ያልሆነ ነገር የሚደረግባችሁ ከሆነ በትክክል እንደማንኛውም ታራሚ መብታችሁ ተጠብቆ የማረሚያ ቤት አቅም በፈቀደ መሠረት እንድትያዙ መደረግ አለበት። በሌላ ጊዜም ስለምንገናኝ ተገቢ ነገር እናደርጋልን። ዋናው ስራችንን በቶሎ መስራት አለብን። አቅማችሁ የሚችል ጠበቃ አቁሙ አቅማችሁ ያልቻለ መንግሥት እንዲያቆምላችሁ እናደርጋለን። የእነሱን አንፈልግም የምትሉ ከሆነ ደግሞ በማንኛውም ጊዜ መለወጥ ትችላላችሁ። አሁን ግን ስለ ጥብቅናው ጉዳይ እንዴት እንድርግ ብልው በድጋሚ ጠየቁ?» ሁለተኛው ዳኛም «ከቤተሰብ ጋር እየተገናኛችሁ አይደለም ወይ? ለምን አልተናጋገራችሁም?» ብለው ሲናገሩ የብ/ጄኔራል ተፈራ ማሞ ጠበቃ «የአብዛኛዎቹ ተከሳሾች የክስ ቻርጅ ተመሳሳይነት አለው፣ አርብ ዕለት ማረሚያ ቤት ሄጄ ነበር። ከደንበኛዬ ጋር ስለጥብቅናው ተነጋገርን እንጂ ዝርዝር ጉዳዩች ላይ በግልጽ ለመነጋገር አልተፈቀደልንም። ፍ/ቤቱ ተለዋጭ ቀጠሮ ይሰጠንና ከሌሎችም ጋር ተማክረን የአቅማችንን ጉዳይ አይተን እንወስን» ብሎ ሲናገር አቃቤ ሕጉ በጠበቃው ላይ ያለውን ቅሬታና ተቃውሞ ገልጿል። «ጠበቃው ለአንድ ሠው እስከቆመ ድረስ ለሌሎች ተከሳሾች እንደውክልና መናገሩ ተገቢ አይደለም። ስለሌሎችም ጉዳይ ላማስረዳት መሞከሩ የሕግ አግባብነት የለውም ስለዚህ ከአሁኑ ፍ/ቤቱ ስርዓት ሊያስይዝ ይገባል።» ብሏል። አክሎም ፍ/ቤቱ ሲጀመር ስርዓት ባለው መልኩ ጉዳዩ መታየት እንዳለበት ተናግሯል። ከቤተሰቦቻቸው ጋር ተነጋግረው መወሰን ይችላሉ። ማረሚያ ቤት ተከሳሾችን እንደየአስፈላጊነቱ በየቦታቸው አስቀምጧቸዋል። በሕግ ጥላ ስር እስካሉ ድረስ በአንድ ላይ ተገናኝተን መወያየት አለብን የሚባለው ነገር ተገቢ አይመስለኝም። ነገር ግን ሕገ መንግሥታዊ መብታቸው መከበር እንዳለበት ሁላችንም እንስማማለን በማለት ተናግሯል-ዐቃቤ ሕግ።</p>

<p>ሌላም ተከሳሽ እጁን በማውጣት በጋራ መነጋገር ያስፈለገን ነገር በተናጠል ጠበቃ ብናቆም አቅማችን ላይፈቅድ ይችላል ዋጋም ይጨምርብናል ነገር ግን በጋራ ጠበቃ ማዘጋጀት ብንችል በጋር ሼር አድረገን ለጠበቃ መክፈል ስለምንችል ነው እና ፍ/ቤቱ የማረሚያ ቤት አስተዳዳሪዎች ባሉበት በጋራ ተገናኝተን መዋያየት እንድንችል ሁኔታዎችን ቢያመቻችልን በማለት ጠይቋል። ዳኞችም እርስ በእርስ ከተወያዩ በኋላ ተከሳሾች ከጠበቆቻቸው ጋር መነጋገራቸው ሕገ መንግሥታዊ መብታቸው ነው። ይህንን ልናከብርላቸው ይገባል። በማረሚያ ቤትም ተገናኝተው ስለጥብቅናው ቢወያዩ ምንም አይደለም። ይህ ቅድመ ሁኔታ ነው እንጂ ዋናው ነገር አይደለም። በዚህ በኩልም ማረሚያ ቤቱ ጉዳዩን እንዲያስተካክል መደረግ አለበት ሲሉ አቃቤ ሕጉ የሕገ-መንግሥቱን አንቀጽ 20/6ን በመጥቀስ ጠበቃ መወከል ያለበት ሲባል ነው እንጂ ማረሚያ ቤት በአንድ ላይ መሰብሰባቸው ተገቢ አይደለም ዛሬ በግል ጠበቃ ለማቆም የሚችሉና ያማይችሉትን ለማወቅ ስለሆነ ቀጠሮ የተሰጠው በጋራ ጠበቃ ለማቆም ሕጉ አይፈቅዳላቸውም በማለት በድጋሚ ተቃውሞውን አሰምቷል።</p>

<p>ዳኞችም በድጋሚ ተወያዩ። የ23ኛ ጠበቃም ከደምበኛዬ ውጪ የ4 ተከሳሾች ቤተሰቦች ስልክ ደውለውልኝ ነበር፣ እስከ አሁን ድረስ ያልተሟሉ ነገሮች አሉ። የአፈፃፀም ጉዳይ ነው ችግሩ። በጋራ ጠበቃ ያቆሙ ዋጋ ይቀነስላቸዋል ስለዚህ ይህንን ለመንጋገር እዚሁ የ20 ደቂቃ ጊዜ ቢሰጣቸው ውሳኔ ላይ ሊደርሱ ይችላሉ የሚል አስተያየት ሰጡ። ሁለተኛ ዳኛም በዚህ ደቂቃ ውስጥ ይችላል ወይ? ሲሉ አቃቤ ሕግ አሁንም ተቃወመ። የአቶ ጽጌ ኃ/ማርያም (የአቶ አንዳርጋቸው አባት) ጠበቃ ካህላዩ መሐሪ «ገና ክርክሩ አልተጀመረም። ጠበቃውም ሆነ አቃቤ ሕግ የፍ/ቤቱን አካሄድ ለማገዝ ነው የሚቆመው። ወርቃማ የፍ/ቤት ጊዜ ይባክናል። ጠበቃ ለአንድ ሰው ብቻ ነው የምትናገረው የሚል ነገር የለም። እኛ ተከሳሾችን እዚሁ ዞርዞር ብለን ልናነግራቸው እንችላለን ሀሕገ መንግሥቱ አንቀጽ 19/6 መሠረት ፍ/ቤቱ ይህንን ቢፈቅድ» ብለው ጠየቁ።</p>

<p>ዳኞችም «ሕግ ተላልፈዋል የሚለውን ነገር ገና ስለሆነ ክርክራችን ቀና መሆን መቻል አለበት። አለበለዚያ ስራችን ውጤታማ አይሆንም። ጊዜያችን እየረዘመ ይሄዳል ስለዚህ ወንድሞቼ እዚሁ ተነጋግራችሁ ለመወሰን ትችላላችሁ ወይ? በማለት ተከሳሾችን ጠየቁ።</p>

<p>ብ/ጄኔራል ተፈራ ማሞ «አዎን» ብለው መለሱ። ከዚያም ሁሉም አንድ ቦታ ላይ ተሰብስበው መንገጋር ጀመሩ። በዚህ ወቅት የማረሚያ ቤት ተወካይ ከተካሳሾች ጋር አንዳንድ ንግግር ጀመሩ። ብ/ጄኔራልም ፍ/ቤቱን «ሁሉም ጠበቆች እኛ ጋር ይምጡና እንድንነጋገር ይፈቀድልን» አሉ።</p>

<p>የማረሚያ ቤት ተወካዩም በፍጥነት ዳኞች ፊት ቀርበው ማይክ በመያዝ «እኛ እዚህ ድረስ ከማረሚያ ቤት ይዘናቸው የመጣነው ስብሰባ እንድናወያይ አይደለም። መጀመሪያ ራሳቸው ተወያዩ አሁን ደግሞ ሌሎች ሰዎችን ለውይይት ለምን ይጋብዛሉ?» ብለው በኃይለ ቃል ሲናገሩ ሰብሳቢ ዳኛው «እንደዚህ አይነት ንግግር ከማረሚያ ቤት ተወካይ የሚጠበቅ አይደለም። እዚህ እኛ ፊት ፍ/ቤት እንዲህ ካልክ እዚያ እንዴት ልትል ነው? የት ቦት ልትወስዳቸው ነው? ጠበቃ ማማከር ሕገ መንግሥታዊ መብታቸው ነው። ማረሚያ ቤትም ፍ/ቤት የሚያዘውን የማስፈፀም ግዴታ አለበት። ይህ የኛ ሃላፊነት ነው እንጂ የእናንተ አይደለም። የሕግ ስራ ነው የምንሰራው ስሜታዊ አትሁኑ» ብለው በሃይለ ቃል ተናገሩ። በዚህ ጊዜ የችሎቱ ታዳሚ ከፍተኛ በሆነ ጭብጨባ የፍትህ አዳራሽን አናጉት። ሁሉም ዳኞች «እንደዚህ አይነት ነገር ተገቢ አይደለም። ይህ የመጨረሻ ማስጠንቀቂያ ነው። ደስታም ሆነ ሀዘናችሁን በውስጣችሁ ይዛችሁ ነው በችሎት መታደም ያለባችሁ። የፍትህ ስራ የሚሰራበት ቦታ ነው። ጭብጨባ ማድረግ በጣም ተገቢ ያልሆነ ነገር ነው። በሕግም ድጋፍ የለውም» በማለት ተግሳፅ ሰጥተዋል።</p>

<p>ተከሳሾችም ለ20 ደቂቃ ያህል ከጠበቆች ጋር በመሆን ውይይት አድርገዋል። በዚህ ወቅት የማረሚያ ቤት ተወካዮች አጠገባቸው ሆነው ይሰሟቸው ነበር።</p>

<p>በመጨረሻም ውይይታቸውን ጨርሰው ጠበቃ ሠለሞን ስዩምንና ደባስን ተወካይ በማድረግ ከእነርሱ ጋር ሊሠሩ የሚችሉ ጠበቆችን ለማነጋገርና ውሳኔ ለመስጠት ተመርጠዋል። ዳኞችም ተከሳሾችን በተመረጡት ጠበቆች ውክልና መስማማታቸውን ጠይቀዋቸው። «አዎን» የሚል ምላሽ አግኝተዋል። ጠበቆችም ሂደቱን ማረሚያ ቤት ድረስ ሄደው እንደሚከታተሉና መልሱንና ሀሳባቸውን ይዘው ለፍ/ቤቱ እንደሚያቀርቡ ተናገርዋል።</p>

<p>ቀጥሎም አቶ ፅጌ ኃ/ማርያም ጠበቃ ደምበኛቸው የጤና ችግር ያለባቸው በመሆኑ በቅርቡ ልባቸው እና አይናቸውን ኦፕራሲዮን አድርገዋል፣ የተከሰሱበት ክስም ሰው ስላልገደሉ፣ ሰውን ለሞት የሚዳርግ ነገር ባለማድረጋቸውና ከ15 ዓመት በላይ ሊያስፈርድ ያማይችል ነገር ስለሆነ የዋስ መብታቸው እንዲከበር አመልክተዋል። አቃቤ ሕግም ሕገ መንግሥቱን ለመናድ፣ የመንግሥትን ከፍተኛ ባለስልጣናት ለመግደልና መንግሥታዊና የግል ተቋማትን ለማውደም በተዘጋጀ ሴራ ላይ ተሳታፊ ስለነበሩና ዋስ ቢያገኙም በተመሳሳይ ድርጊት ላይ ሊሳተፉ ስለሚችሉና የጤናቸው ጉዳይ በማረሚያ ቤት ሀኪሞች ሊታይ እንደሚችል በመግለጽ ዋስትና እንዲከለከሉ ጠይቀዋል።</p>

<p>36ኛ ተከሳሽ አቶ ጌቱ ወርቁ በጠበቃቸው ትደንቂያለሽ ተስፋ በኩል የዋስትና ጥያቄ በቀጣዩ ቀጠሮ እንደሚያቀርቡ ገልፀዋል። ሌላው ተከሳሽ ሁለት የድርጅት ማህተም በእጃቸው እንደሚገኝና በሀገር ውስጥ ገቢ የሚገባ ሂሳብ ለማወራረድና ቁልፍ ለመስጠት እንዲችሉና 40 ሺህ ብር ቅጣት በዝሁ ምክንያት ስለመጣባቸው ጉዳዩን እንዲያስተካክሉ ፍርድ ቤቱን ፍቃድ ጠይቀዋል።</p>

<p>ፍ/ቤቱም በመጨረሻ ስለጥብቅና ጉዳይ ከተከሳሾችና ጠበቆች መልስ ለመስማት፣ የክስ መቃወሚያም ካለ መልስ ለመቀበል፣ ዋስትና የተጠየቀውን ውሳኔ ለመስጠትና ቀጣይ የፍርድ ሂደትን አቅጣጫ ለማስያዝ፣ ጊዜ ሳይባክን የክስ ክርክሩን ቶሎ ለመጀመር፣ አቃቤ ሕግ ያቀረበውን 14 ክስ የተመሠረተባቸው ግን በፖሊስ ሳይያዙ ከሀገር ውጪ ያሉ ግለሰቦች ስም ዝርዝር በጋዜጣ ለማውጣትና በቴሌቪዢን ለማስነገር የሚያቀርባቸውን አቤቱታ በፅሑፍ ለመቀበል ለሰኔ 19 ቀን 2001 ዓ.ም ተለዋጭ ቀጠሮ ሰጥቷል።</p>

<p>ችሎቱ ተጀምሮ እስኪጠናቀቅ ድረስ በሁለት ካሜራ ማኞች ተከሳሾች፣ ዳኞች እና የችሎቱ ታዳሚ በሙሉ በቪዲዮ ሲቀረጽ ነበር።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ሰኔ 9 ቀን 2001</a></p>

</body>
</html>	
