<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንድነት የአንድ ዓመት ጉዞ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንድነት የአንድ ዓመት ጉዞ</h2>


<p>አንድነት ለዲሞክራሲና ለፍትህ ፓርቲ (አንድነት) የተመሰረተበትን 1ኛ ዓመት ከባለፈው ሐሙስ እስከ እሁድ ድረስ በተለያዩ ድርጅቶች ሲያከብር ሰንብቷል። አንድነት ሥራውን ከጀመረ ባለፈው ሐሙስ ሰኔ 11 ድፍን አንድ ዓመት አስቆጥሯል። ፓርቲው ይህን አስመልክቶ በዓመቱ ውስጥ ምንምን ከንዋኔዎችን እንዳሳለፈ፣ በጽናት ያሳለፋቸውን ውጣ ውረዶች የሚያመለክት የፎቶ ኤግዚቪሽን ባለፈው ቅዳሜ በጽ/ቤቱ ከፍቶ ለተመልካቾች አቅርቧል።</p>

<p>በፎቶ ኤግዚቪሽኑ ላይ የተለያዩ ክንውኖችን የሚያመለክቱ ፎቶዎች የሚገኙ ሲሆን ከነዚህም መካከል የፓርቲው ሊቀመንበር የሆኑትን ወ/ሪት ብርቱካንን ዳግም እስር አስመልክቶ ከታሰሩበት ጊዜ አንስቶ የተደረጉ የ«ቃሌ» ዝግጅቶች ፓርቲው ሲመሰረት የነብረውን ክንውን እና በዚሁ ምስረታ ላይ ፕሮፌሰር መስፍን ወ/ማርያም የመስራችነት ፎርም ሲሞሉ የሚያሳይ በፓርቲው ሥራ አስፈፃሚዎች ምርጫ ላይ ድምጽ ሲሰጥ የሚያሳይ፣ ትዝታ በሚል ስር በምርጫ 97 የቅንጅት ሰላማዊ ሰልፍ፣ የአንድነት የወጣቶች የኪነ ጥበብ ምሽቶች፣ ኢንጂነር ኃይሉ ሻውል የተገኙበት ስድስተኛው ወር የቃሌ ምሽት የጧፍ ማብራት ስርነስርዓት፣ የአንድነት አባላት በየክ/ሀገሩ አባላትን ለማሰባብሰብ እና ቢሮ ለመክፈት ያደረጉት እንቅስቃሴ፣ በተለይም በአመራሮቹ ዘንድ ለወ/ሪት ብሩካን ዳግም እስር ምክንያት ነው ተብሎ የሚታሰበው በመብራት ኃይል አዳራሽ የተደረገው የህዳር 27 ሕዝባዊ ስብሰባ፣ ሊቀመንበራችን ትፈታ በሚል እስከ ጠ/ሚኒስተሩ እና ፕሬዚዳንቱ ቢሮ ድረስ የተካሄደ ሰላማዊ ሰልፍ እና ሰኔ 1 አራተኛ ዓመት የሠማእታት ቀንን በማሠብ የተደረገውን ስብሰባ እና ሌሎችንም እንቅስቃሴዎች ያመልክታል የፎት ኤግዚቪሽኑ።</p>

<p>ከዚህ በተጨማሪ ከትናንት በስቲያ እሁድ ፓርቲው 1ኛዓመት የምስረታ በዓሉም ያከበረ ሲሆን የፓርቲውን የአንድ ዓመት እንቅስቃሴ በሰፊው ያቀረቡት ም/ሊቀመንበሩ ኢንጂነር ግዛቸው ሽፈራሁ ፓርቲው በአንድ ዓመት ውስጥ ያጋጠመውን ፈተና ዘዝረዋል። የቀድሞው ቅንጅት አመራሮች ከእስር ሲፈቱ በመካከላቸው በተፈጠረው አለመግባባት ምክንያት ህዝቡ እጅግ ማዘኑን የገለፁት ኢንጂነር ግዛቸው «በቅንጅት አመራሮች መካከል በተፈጠረው ክፍፍል ህዝቡ በከፍተኛ ሁኔታ አዝኖብናል በዚህ አጋጣሚ የኢትዮጵያን ህዝብ ይቅርታ እንጠይቃለን» በማለት በራሳቸውና በፓርቲያቸው ስም ይቅርታ ከጠየቁ በኋላ በመከፋፈላችን የተቃውሞ እንቅስቃሴውን ማፈን የሚፈልጉ ሀይሎች በእኛ መካከል የተፈጠረውን ክፍፍል እንደ ጥሩ አጋጣሚ በመጠቀም ሊያዳክሙን ሞክረዋል ብለዋል።</p>

<p>ፓርቲው በመብራት ሀይል አዳራሽ ባካሄደው ህዝባዊ ስብሰባ በርካታ የከተማዋ ነዋሪ መገኘቱን ያስታወሱት ኢንጂነር ግዛቸው የሊቀመንበራቸው መታሠር የዚህ ታላቅ ህዝባዊ ስብሰባ ስጋት ውጤት ነው ብሎ ፓርቲው እንደሚያምን ገልጸዋል። ለፓርቲው ቅርንጫፍ ቢሮዎችን ለመክፈት በተንቀስቃሱባቸው የክልል ከተሞች አባሎቻቸው እንደታሠፉባቸው የፓርላም አባላት የሆኑ የፓርቲው አመራሮች ሳይቀሩ ያለመከሰስ መብታቸው በፓርላማው ሳይገፈፍ በተመረጡበት ወረዳ ለበርካታ ሰዓታት እንዲታሠሩ መደረጋቸው የአገራችንን የፍትህ ስርዓት ያለበት ደረጃ ያሳያል ብለዋል። አያይዘውም ስለ አገራችን የፍትህ ስርዓት እንዲህ ብለዋል «ወ/ሪት ብሩካን በጠበቃዋ ፣ በሃይማኖት አባቷ፣ በወዳጅ ዘመዶቿ እንድትጎበኝ የፍ/ቤት ትዕዛዝ እንኳን በዚህ ደረጃ የማይከበርበት አገር ነው። በአጠቃላይ በአንድ ዓመት ውስጥ ያጋጠመን ፈተና ራሱን የቻለ አንድ ትልቅ መጽሀፍ የሚወጣው ስለሆነ ፓሪያችን በሰላማዊ ትግል የቆረበ እንደመሆኑ ጫናዎቹን ተቋቁመን ትግላችንን እንቀጥላለን በማለት ንግግራቸውን አጠናቀዋል።</p>

<p>ባዚሁ በዓል ላይ ግጥሞችና መነባንቦችን ጨምሮ የተለያዩ ዝግጅቶች ቀርበዋል። ከእነዚህም መካከል የዶ/ር ያዕቆብ ሀ/ማርያም ንግግር የሚጠቀስ ሲሆን ዶክተር ያዕቆብ የወ/ሪት ብርቱካንን እስር አስመልክተው «የወ/ሪት ብርቱካን መታሰር የኢትዮጵያ ሴቶች ሰብዓዊ መብት ጥሰት ማለት ነው! የኢትዮጵያ ሴቶችን ሞራልም የሚያደቅ ነው!» በማለት የሊቀመንበሯን መታሰር ከሕግ አግባብ ውጭ እንደሆነ ገልጸዋል።</p>

<p>በበዓሉ ላይ የቀድሞው የኢፌድሪ ፕሬዚዳንት ዶ/ር ነጋሶ ጊዳዳ እና የቀድሞው መከላከያ ሚንስተር አቶ ስዬ አብርሃ እና ሌሎችም ጥሪ የተደረገላቸው እንግዶች ተገኝተዋል። የፕሮግራሙ መሪ የነበረው አርቲስት ደበበ እሸቱ ዝግጅቱን የመራው ታዳሚዎቹን ፈገግ እያሰኘ ነበር። በተለይ አርቲስት ደበበ ወ/ርት ብርቱካን እንዲፈቱ የሚጠይቅ 250 ሰዎች የተሳተፉበት ሰላማዊ ሰልፍ በፓርቲው አመራሮች በተካሄደበት ወቅት ፕሬዚዳንት ግርማ ወልደጊዮርጊስ ደብዳቤውን ያልተቀበሉበት ምክንያት ዶ/ር ነጋሶን በመካከላችን ስለተመለከቷቸው ነው «ደብዳቤው ሊቀበሉን ወጣ ሲሉ ዶ/ር ነጋሶ ደግሞ በቅጽበት ወደ ቀድሞ መኖሪያቸው ጎራ ብለው ወንበራቸውን ላይ እንዳይቀመጡ ሰግተው ሊሆን ይችላል» በማለት ታዳሚውን ፈገግ አሰኝቷል አርቲስት ደበበ።</p>

<p>በዓሉን ምክንያት በማድረግ የዳቦ እና የኬክ መቁረጥ እና የ1 ቁጥር ሻማ ማብራት ስነስርዓት የተካሄደ ሲሆን ለዚሁ በዓል የተዘጋጀውን ኬክና ዳቦ የቆረሱት የአንድነት ፓርቲ የህዝብ ግንኙነት ኃላፊ ዶ/ር ኃይሉ አርአያ ናቸው።</p>

<p>በወ/ሪት ብርቱካን በኩል ምን አዲስ ነገር አለ? ሲል አውራምባ ታይምስ ጥያቄ ያቀረበላቸው ዶ/ር ኃይሉ አርአያ «እርግጥ አዲስ ነው የምንለው ብቻዋን ከታሰረችበት ክፍል አውጥተው ሁለት ሴቶች ወዳሉበት ክፍል አስገተዋታል፤ ሆኖም በሰዎች የመጐብኘት መብቷ እስካሁን እንደተጣሰ ነው» በማለት አስተያየት ሰጥተዋል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ሰኔ 16 ቀን 2001</a></p>

</body>
</html>	
