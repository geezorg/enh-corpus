<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>እነፕ/ር መስፍን ከአንድነት ፓርቲ አባልነት ተሰረዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እነፕ/ር መስፍን ከአንድነት ፓርቲ አባልነት ተሰረዙ</h2>


<p>«የአንድነት የሥራ አስፈፃሚ በስልጣን መባለግ» በሚል ርዕስ ተከታታይ ጽሑፎችን ሲያሰራጭ የነበረውንና ጊዚያዊ እግድ ተጥሎበት የቆየውን እነፕ/ር መስፍንን ያካተተ 12 የአመራር አካል ከአንድነት ፓርቲ አባልነት መሰረዙን ፓርቲው ለዝግጅት ክፍላችን በላከው መግለጫ አስታወቀ። ከፓርቲው የተሰረዘው አካል በበኩሉ እርምጃውን ተቀባይነት የሌለው ውሳኔ ሲል ከትናንት በስቲያ ባሰራጨው መግለጫ ተቃውሞታል። እገዳውን እየፈጸመ ባለው አካል «የፓርቲው አባል አይደሉም» ሲባሉ የነበሩት አቶ ደበበ እሽቱም «ከአባልነት ተሰርዘዋል» በተባሉት 12 አባላት ዝርዝር ውስጥ ስማቸው ሰፍሯል።</p>

<p>ነሐሴ 30 ቀን 2001 ዓ.ም «የአንድነት መርህ ይከበር» በሚል ይንቅሳቀሱ በነበሩ አባላት ላይ የፓርቲው አመራር የወሰደው እርምጃ በኢትዮጵያ የፖለቲካ ታሪክ አምባገነኖች የማይፈልጓቸውን ከፖለቲካው መድረክ ለማጥፋት የሚጠቀሙበት የሰለቸ ድራማ ነው የሚለው የእነፕር መስፍን መግለጫ አንድነትን የማጥራት ትግሉ ተጠናክሮ እንደሚቀጥል አሳስቧል።</p>

<p>ሰላማዊ ትግልን በብቃት ለመምራት የሚችል ጠንካራ ፓርቲ እንዲሆን ሊቀምንበሯ ወ/ሪት ብርቱካን ሚደቅሳ ጥረት በማድረግ ላይ እያሉ መታሰራቸውን ያስታወሰው ይህ መግለጫ ከፓርቲው ምስረታ ጀምሮ በሕገ-ወጥ ተግባር ላይ የተሰማራው ቡድን መሪያችንን አሳልፎ መስጠቱ የኢትዮጵያን ህዝብ በሙሉ ያሳዘነ ክስተት ነው ብሏል።</p>

<p>በጽሑፍ የተዘጋጀው መግለጫ ከጽ/ቤቱ ውጪ /በሩ በመዘጋቱ/ ከተስራጨ በኋላ ፕ/ር መስፍን፣ ዶ/ር ሽመልስ ተ/ጻዲቅ፣ አቶ የሺዋስ አሰፋ፣ ኢ/ር ይልቃል ጌትነትና ሌሎች ከፓርቲው የተሰረዙ የአመራር አባላት በስፍራው ለተገኙ የፕሬስና የመገናኛ ብዙሃን ጋዜጠችኞች ማብራሪያ ሰጥተዋል። «እነዚህ ግለሰቦች ራሳቸውን ጉልበተኞች አድርገው ፈጥረዋል። ሌሎችን ለመንዳት ይፈልጋሉ። እኛ አንነዳም ነው የምንለው።» ያሉት ፕ/ር መስፍን «ለኢትዮጵያ ሕዝብ የገባንለት ቃል መነዳት አይደለም። ይህን የሚያደርጉ ጥቂት ሎሌዎች አሏቸው።» ሲሉ እርምጃቸውን አውግዘዋል።</p>

<p>ዶ/ር ሽመልስ ተ/ጻዲቅ በበኩላቸው «ጉዳዩ የሕጋዊነት ጉዳይ በመሆኑ መጀመሪያ በፓርቲው ውስጥ ያለው የማናስለብኝ አሰራር ለህዝብ በግልጽ መውጣትና ትግሉ ትክክለኛ መስመሩን መያዝ አለበት» ብልዋል። ኢ/ር ይልቃል ጌትነት ችግሩ በስፋት መስተዋል የጀመረው የፓርቲው ዋና ፀሐፊ «ፖለቲካዊ እርምጃ መውሰድ መጀመር አለብን» ብለው መግለጫ በሰጡ ማግስት መሆኑን ማስረጃዎቹ በማጣቀስ አስምረውበታል። እግድና የአባልነት ስረዛውን እየፈጸመ ያለው አመራር አንድነትን ከመመስረቱ ከዓመት በፊት በተመሳሳይ እሁድ ቀን «ጽ/ቤታችን» በሚል ወደ «መኢአድ» ጽ/ቤት ለመግባት ያደረገው ጥረት ከፓርቲው «ተባራችኋል» በሚል በር ተዘግቶበት እንደነበር ያስታወሱት አንዳንድ አባላት የኢትዮጵያ የፖለቲካ ታሪክ ራሱን የደገመበት አጋጣሚ ነው ሲሉ ትዝባታቸውን ገልጸዋል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ጳጉሜን 3 ቀን 2001</a></p>

</body>
</html>	
