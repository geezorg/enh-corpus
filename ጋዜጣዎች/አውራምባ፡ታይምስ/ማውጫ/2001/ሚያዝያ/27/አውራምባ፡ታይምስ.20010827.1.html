<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መንግሥት ዶ/ር ብርሃኑን አሳልፎ እንዲሰጠው የኦባማን አስተዳደር ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ መንግሥት ዶ/ር ብርሃኑን አሳልፎ እንዲሰጠው የኦባማን አስተዳደር ጠየቀ</h2>


<p>ከግንቦት ሰባት ንቅናቄ ጋር በተያያዘ «የግድያና የሽብር ጥቃት» ሊፈጽሙ ሲሉ ድረሼባቸዋለሁ በማለት የኢትዮጵያ መንግሥት በቁጥጥር ስር ያዋላቸው ተጠርጣሪዎች ቁጥር 40 መድረሱን በይፋ መግለጹን ተከትሎ የሚወጡ ዘገባዎች እንደሚያሳዩት በቁጥጥር ስር ከዋሉት መካከል ከፖሊስ፣ ከአየር ኃይልና ከመከላከያ በርካታ መኮንኖች እንደሚገኙበት እየተገለጸ ይገኛል። እስካሁን በይፋ የታወቁት ሁለት ብርጋዴር ጀነራሮች(የአንዱ መዓርግ ቀደም ሲል ተገፏል) ሁለቱ ኮሎኔሎች፣ ሁለቱ ሻለቃዎች እንዲሁም አንድ ሻምበል ሲሆኑ ከብ/ጄ ተፈራ ማሞ ጋር ስማቸው የተነሳው «ብ/ጄነራል» አሳምነው ጽጌ ከሁለት አመት በፊት የአየር ኃይል አዛዥ ከነበሩት ሜ/ጀነራል አለምሸት ደግፌ ጋር የብርጋዴር ጀነራልነት መዓረጋቸው ተገፎ የተባረሩ ናቸው።</p>

<p>ሁለቱም በቁጥጥር ስር የዋሉ ኮሎኔሎች ደግሞ ኰ/ል ፋንታሁን ሙሀቤ እና ሌ/ኰ ደምሰው ሲሆኑ ሻለቃ አዳሙ ጌትነት፣ ሻለቃ ሲሳይ አበራ እና ሻምበል አዘዘ... በቁጥጥር ስር ከዋሉት መኮንኖች ውስጥ እንደሚገኙበት ከደረሰን ዘገባ ለማወቅ ተችሏል።</p>

<p>የመንግሥት ኮሚዩኒኬሽን ጉዳዮች ጽ/ቤት ሚኒስትር የሆኑት አቶ በረከት ስምኦን ባለፈው አርብ ለጋዜጠኞች በሰጡት መግለጫ «ለጊዜው ከተሠወሩት ሶስት እና አራት ሰዎች በስተቀር ሁሉም ተፈላጊዎች በቁጥጥር ስር ውለዋል» ካሉ በኋላ፤ «... በወንጀሉ ተጠርጥረው የታሠሩት ሰዎች መንግሥትን የመገልበጥ ዝግኙነትም ሆነ ይኼን ለመፈፀም የሚያስችልም አቅም የላቸውም...» በማለት ገልፀዋል።</p>

<p>በሌላ በኩል የግንቦት ሰባት ንቅናቄ ሊ/መንበር የሆኑት ዶ/ር ብርሃኑ ነጋ ባለፈው ሳምንት ለቪኦኤ በሰጡት ቃለምልልስ ላይ የስቪልና የሚሊቴሪ ንዑስ ክፍል ኃልፊዎች ናቸው የተባሉትን ግለሰቦች ያውቋቸዋል ወይ? ተብሎ ለቀረበላቸው ጥያቄ «ብ/ጄ ተፈራ የተባሉት ሰው አጭር ይሁኑ ረጅም፣ ቀጭን ይሁኑ ወፍራም አላውቅም። አቶ መላኩ የተባለውንም በህይወቴ አላውቀውም» በማለት ገልፀዋል።</p>

<p>ትናንት ምሽት ላይ ዘግይቶ በደረሰን ዜና መሰረት ደግሞ የኢትዮጵያ መንግሥት የግንቦት 7 መሪ የሆኑትን ዶ/ር ብርሀኑ ነጋንና አቶ አንዳርጋቸው ፅጌን አሳልፎ እንዲሰጠው የኦባማን አስተዳደር እንደጠየቀ ለማወቅ ተችሏል።</p>

<p>በተያያዘ ዜና በመንግሥትና በግንቦት ሰባት ንቅናቄ መካከል ከእለት ወደ እለት እየከረረ የመጣውን ውዝግብና ውንጀላ በተመለከተ የወቅቱ የኢዴሐህ ሊቀመንበር ዶ/ር መረራ ጉዲና ስጋታቸውን ለቪኦኤ ገልጸዋል። ዶ/ር መረራ እንዳሉት «...ኢህአዴግ ቀደም ሲል ከነበረው ታሪክ አኳያ የተባለውን ነገር እንድጠራጠር አድርጐኛል። ነገሩ እውነት ከሆነ ግን ይህ የመጀመሪያው ወታደራዊ ንቅናቄ በመሆኑ ለኢህአዴግ የአደጋ ደወል ነው።» ካሉ በኋላ «ኢህአዴግ የጨዋታ ሜዳውን በማበላሸቱ ዜጎች ወዳልተፈለገ የትግል አቅጣጫ ሊገፉ ይችላሉ» ብለዋል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ሚያዝያ 27 ቀን 2001</a></p>

</body>
</html>	
