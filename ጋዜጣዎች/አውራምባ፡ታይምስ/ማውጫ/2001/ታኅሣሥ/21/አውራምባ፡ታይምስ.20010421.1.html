<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የእድሜ ልክ ፍርዱ ተፈጻሚ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእድሜ ልክ ፍርዱ ተፈጻሚ ሆነ</h2>


<p>የቀድሞ ቅንጅት ተቀዳሚ ም/ሊቀመበር የነበሩትና ታስረው ከተፈቱ በኋላ በእርሳቸውና በቀድሞ የትግል አጋሮቻቸው ከወራት በፊት በተመሰረተው የአንድነት ለዴሞክራሲና ለፍትህ ፓርቲ ውስጥ ፕሬዚዳንት ሆነው ሲያገለግሉ የቆዩት ወ/ሪት ብርቱካን ሚዴቅሳ በትናንትናው ዕለት ታሰሩ።</p>

<p>ወ/ሪት ብርቱካን ከአንድ ወር በፊት ለፓርቲያቸው ድጋፍ ለማሰባሰብ በአውሮፓ ጉብኝት ባደረጉበት ወቅት ከእስር ቤት የተፈቱት በይቅርታ ቦርድ አማካኝነት እንዳልሆነ የሚጠቁም ንግግር በማድረጋቸው ወደ እስር ቤት ከተመለሱ በኋላ ይህንኑ በሶስት ቀናት ውስጥ እንዲያስተባብሉ ይህንን ካላደረጉ ግን አስፈላጊውን ሕጋዊ እርምጃ እንደሚወሰድባቸው ባለፈው ሳምንት የፌዴራል ፖሊስ መግለፁ ይታወሳል።</p>

<p>ይህንኑ ተከትሎ በጉዳዩ ላይ ለመምከር የፓርቲው ስራ አስፈፃሚ ኮሚቴው በሳምንቱ መጨረሻ ቀናት ስብሰባ የተቀመጠ ቢሆንም አንዳንድ የስራ አስፈፃሚ ኮሚቴው አባላት «የራስሽ ጉዳይ ነው እኛ በዚህ ጉዳይ ላይ አያገባንም» ሲሉ መደመጣቸውን ምንጮቻችን ጠቁመዋል። ከዚህ በኋላ ወ/ሪት ብርቱካን «ቃኔ» በሚል ርዕስ አንድ ፅሁፍ አዘጋጅተው ባለፈው አርብ ለተለያዩ የሚዲያ ተቋማት አሰራጩ። በፅሁፋቸው ውስጥ «በዚህ ሰነድ ላይ እኔም እንደ አንድ ታሳሪ መፈረሜን ክጄ አላውቅም... ከሌሎች የፓርቲው መሪዎች ጋር ተስማምቼ ሰኔ 11 ቀን 1999 ዓ.ም በተፃፈው ሰነድ በሽማግሌዎች አማካኝነ መንግሥትናና የኢትዮጵያን ሕዝብ ይቅርታ ጠይቄአለሁ» የሚል አረፍተ ነገር ቢካተትም በይቅርታ ቦርድ አማካኝነት መፈታታቸውን ግን በግልጽ ለማስቀመጥ አልቻሉም። ከዚህ ይልቅ በፅሁፋቸው ውስጥ ሰፋ ባለ ሁኔአ የገለጹት ሂደቱን ነው። የሰነዱ አቀራረብ እስካሁ ባለው የተለመደ የአሰራር ሂደት አማካኝነት እንዳልሆነ የሚጠቁም ነው። አስተያየታቸውን እንዲሰጡ አውራምባ ታይምስ ያነጋገራቸው በይቅርታ የተፈቱ የቀድሞ ቅንጅት አመራሮችና ጋዜጠኞች እንደገለፁልን «የአቀራረቡ ሂደት ወ/ሪት ብርቱካን በጽሁፋቸው ላይ እንደገለጹት «የተዥጐረጐረና ውስብስብ ሂደት ያለው» ቢሆንም እስረኞቹ በተፈቱበት ዕለት በይቅርታ ቦርድ አማካኝነት እንደተፈቱ የሚገልፅ በፕሬዚዳንት ግርማ ወ/ጊዮርጊስ የተፈረመ ስርተፍኬት ለእያንዳንዱ እስራኛ ተስጥቷል የይቅርታ ቦርዱ አባላትም ከቀድሞ የፍትህ ሚኒስትር ከአቶ አሰፋ ከሲቶ ጋር በመሆን እስረኞቹ ከመፈታታቸው ከሁለት ቀናት በፊት ቃሊቲ ድረስ በመምጣት እያንዳንዱን እስረኛ እያስጠሩ ሰነዱን እያመሳከሩ አነጋግረዋል» ብለዋል። የፓርቲው ም/ፕሬዚዳንትና የህዝብ ግንኙነት ኃላፊ የሆኑት ዶ/ር ኃይሉ አርአያ ትናንት ምሽት ላይ ለአውራምባ ታይምስ በስልክ እንደገለጹት ወ/ሪት ብርቱካን በትናንትናው ዕለት ከፕ/ር መስፍን ወልደማሪያም ጋር በመሆን የአገር ሽማግሌዎች ቡድን ባልደረባ የነበሩትን ፓስተር ዳንኤል ገ/ስላሴን አነጋግረው ከፕሪዝን ፌሎውሺፕ ኢትዮጵያ ቢሮ ሲወጡ በር ላይ በጸጥታ ሀይሎች በቁጥጥር ስር ውለዋል ብለውናል። ወ/ሪት ብርቱካን በመጥሪያ መወሰድ ነበረባቸው ያሉት ዶ/ር ኃይሉ አብረዋት የነበሩት ፕሮፌሰር መስፍን «ለምን በመጥሪያ አትወስዷትም» በማለታቸው ድብደባ ደርሶባቸዋል ብሏል። በጉዳዩ ላይ አስተያየታቸውን እንዲሰጡን የፌዴራል ፖሊስ ሕዝብ ግንኙነት ኃላፊ የሆኑት ኮማንደር ደምሳሽ ኃይሉን በስልክ ለማነጋገር ሙከራ ያደረግን ቢሆንም ለህትመት እስከገባንበት ሰዓት ድረስ ተንቀሳቃሽ ስላካቸው አይመልስም። ነገር ግን የኢትዮጵያ ሬዲዮና ቴሌቭዥን ትናንት ምሽት ፍትህ ሚኒስትርን ጠቅሶ ባሰራጨው ዘገባ ላይ በውጭ ሀገር ያደረጉትን ንግግር በድምጽ ያቀረበ ሲሆን በእርሳቸው ንግግር መሰረት ለወ/ሪት ብርቱካን ተደርጎ የነበረው ይቅርታ በራሳቸው ፈቃድ ተነስቷል ሲል ገልጾአል። በዚህ መሰረት ወ/ሪት ብርቱካን የእድሜ ልክ ፍርዳቸውን ለመጀመር አንድ ዓመት ከአምስት ወር በኋላ ወደ ቃሊቲ ተመልሰዋል።</p>

<p>ወ/ሪት ብርቱካን አደረጉት በተባለው ንግግር ዙሪያ የፓርቲው አቋም ምን እንደሆነ ጥያቄ የቀረበላቸው ዶ/ር ኃይሉ ይህ የወ/ሪት ብርቱካን የግል ጉዳይ እንደሆነና እረሳቸውን ብቻ እንደሚመለከት ገልጸውልናል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ታኅሣሥ 21 ቀን 2001</a></p>

</body>
</html>	
