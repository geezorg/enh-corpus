<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወ/ሪት ብርቱካን ምግብ መመገብ ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወ/ሪት ብርቱካን ምግብ መመገብ ጀመሩ</h2>


<p>በአውሮፓ መንግሥትን ይቅርታ እንዳልጠየቁ የሚጠቁም ንግግር አድርገዋል በሚል የተደረገላቸው ይቅርታ ተነስቶ ለእስር በመዳረጋቸው ይህንኑ በመቃወም ከ10 ቀን በላይ ፈሳሽ ብቻ እየወሰዱ በረሀብ አድማ ላይ የቆዩት የአንድነት ለዴሞክራሲና ለፍትህ ፓርቲ (አንድነት) ሊቀመንበር ወ/ሪት ብርቱካን ሚደቅሳ ከባለፈው ቅዳሜ ጀምሮ ምግብ መመገብ መጀመራቸውን የአውራምባ ምንጮች አረጋገጡ። ወ/ሪት ብርቱካን ሕጉ በሚፈቅደው አኳዃን ክስ መስርተው አካላዊ ነፃነታቸውን ለማረጋገጥ ጥረት እንደሚያደርጉም ለቤተሰቦቻቸው አሳውቀዋል።</p>

<p>ከትናንት በስቲያ የወ/ት ብርቱካን ሚደቅሳ እናት የሆኑትን ወ/ሮ አልማዝ ገብረእግዚአብሔር በቪ.ኦ.ኤ የእንግሊዝኛ ፕሮግራም እንደገለጹት ከሆነ ከወሰዱላት ምግቦች መሃል ሾርና እንጀራ ባለፈው ቅዳሜ እና እሁድ መመገብዋን አረጋግጧል።</p>

<p>በወ/ሪት ብርቱካን ሚደቅሳ እናት ቤት የቪ.ኦ.ኤው ጋዜጠኛ ፒተር ሀይንሌይን ባደረገው ቃለ ምልልስ ወ/ሮ አልማዝ ልጃቸው ጉዳዩን ወደ ፍርድ ቤት ወስዳ ለመከራከር መወሰንዋ ለጋዜጠኛው ገልፀውለታል።</p>

<p>ወ/ሮ አልማዝ በእንባ ታጅበው የልጃቸው ሁኔታ እያሳሰባቸው መሆኑን ቪ.ኦ.ኤ ዘግቧል። ከዚህም በተጨማሪ ወ/ሮ አልማዝ ለመንግሥት ጠንከር ያለ መልዕክት አስተላልፈዋል የብርቱካን ብቻ ሳይሆን የሶስት አመት ልጅ ሕገ-መንግሥታዊ መብት እየተጣሰ መሆኑን ገልጸው፤ «መንግሥት የመናገር እና ዴሞክራሲያዊ መብቶችን እንደሚያከብር ቃል ገባ። ልጄም ተናገረች ግን በዕስር ተጠናቀቀ» ማለታቸውን ቪ.ኦ.ኤ ዘግቧል።</p>

<p>የኢትዮጵያ መንግሥት ቃል አቀባይ አቶ በረከት ስምኦን በበኩላቸው ቀደም ብለው ለቪ.ኦ.ኤ ፖለቲክስ ፕሮግራም እንደገለፁት ከሆነ ወ/ት ብርቱካንን ወደ እስር ቤት ለመመለስ ምንም አይነት የፍርድ ቤት ስነስርዓት እንደማያስፈልገው እና የተተገበረውም ሕግን የማስፈፀም ተግባርን ብቻ እንደሆነ ገልፀዋል መንግሥት በዚህ ዙሪያ የስነስርዓት ጥያቄ አንስቶ ከዚህ በኋላ ለመከራከር ፍላጐት የለውም ብለዋል አቶ በረከት።</p>

<p>በተያያዘ ዜና የአሜሪካ ኮንግረስ አባል የሆኑት ዶናልድ ፔይንና የሲዊድን መንግሥት የብርቱካን ሚደቅሳን መታሰር በመቃወም መግለጫ አውጥተዋል። የስዊድን አለም አቀፍ የልማት ትብብር ሚንስትር ጉኒሳ ካርልስን «የብርቱካን ሚደቅሳ መታሰር በግለሰብ ደረጃ ለራሷም ሆነ ለኢትዮጵያ ዴሞክራሲያዊ እድገት እጅግ አሳሳቢ ነው» ብለዋል በመግለጫቸው።</p>

<p>«የዲሞክራሲ እና የመድበለ ፓርቲ ስርዓት በኢትዮጵያ እየተሸመደመደ ነው» ያሉት ሚንስትር ጉኒሳ ካርልሶን የወ/ሪት ብርቱካን ሚደቅሳ መታሰር እና መንግሥታዊ ያልሆኑ የተራድኦ ድርጅቶችን እንቅስቃሴ የሚያስተዳድረው ሕግ መፅደቁ በሀገሪትዋ ውስጥ ያለውን አሉታዊ ሁኔታ ያሳያል ብለዋል። ከዚህም በተጨማሪ በውጭ ሀገር የሚኖሩ ኢትዮጵያውያን በነገው ዕለት የወ/ት ብርቱካን ሚደቅሳን መታሰር በመቃወም አለም አቀፍ የተቃውሞ ሰልፍ በአሜሪካና በአውሮፓ በተመሳሳይ ቀን ለማድረግ ዝግጅታቸውን እንዳጠናቀቁ ገልጸዋል። የምዕራቡ አለም የአንድነት ሊቀመንበር ወ/ት ብርቱካን ለሁለተኛ ጊዜ መታሰር ተገቢ እንዳልሆነ እንዲገነዘቡ እና የራሳቸውን ተፅዕኖ ለመፍጠር እንዲችሉ የታቀዱ መሆናቸውን የሰላማዊ ሰልፎች አዘጋጆች ለውጭ ሚዲያዎች ገልፀዋል። ሰላማዊ ሰልፎቹ የተጠሩት ከወ/ሪት ብርቱካን በተጨማሪ ታዋቂው ድምጻዊ ቴዲ አፍሮንና የኦፌዴን ፓርቲ ዋና ፀሃፊ የሆኑትን የአቶ በቀለ ጅራታን መታሰር ለመቃወም እንደሆነ ተገልጿል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ጥር 5 ቀን 2001</a></p>

</body>
</html>	
