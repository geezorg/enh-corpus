<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የመያዶች አዋጅ መጽደቅና ዓለም ዓቀፍ ተቃውሞው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመያዶች አዋጅ መጽደቅና ዓለም ዓቀፍ ተቃውሞው</h2>


<p>መንግሥታዊ ያልሆኑ ድርጅቶችና ማህበራትን ለማስተዳደርና ለመቆጣጠር ተብሎ የተረቀቀው አዋጅ ባለፈው ማክሰኞ በ327 ድጋፍና በ79 ተቃውሞ በፓርላማ ከጸደቀ በኋላ ከተለያየ አለም አቀፍ ድርጅቶችና መንግሥታት ጠንከር ያለ ተቃውሞ እየገጠመው ይገኛል። ፍጹም ማሞ በቀረቡት ተቃውሞዎች ዙሪያ የሚከተለውን ዘገባ ይዞ ቀርቧል።</p>

<p>መንግሥታዊ ያልሆኑ ድርጅቶች(መያዶች) በተለምዶ የሲቪል ማህበረሰብ ድርጅቶች የሚባሉት ናቸው። የበጐ አድራጐት ድርጅቶች፣ ማህበራዊ ስብስቦችና ቡድኖች፣ የሴቶችና የወጣቶች ድርጅቶች፣ የሙያ ማሕበራት፣ የሰራተኞችና የንግድ ማህበራት እንዲሁም ብዛት ያላቸው ራሳቸውን የሚደጉሙ {መብቶችና ነፃነቶች} የተሟጋች ቡድኖች» ሊያጠቃልሉ ይችላሉ - መያዶች ሥር። «ሕዝብን የሥልጣን ባለቤት ለማድረግ ጠቃሚ እሳቤዎችን ተግባራዊ በማድረግና በማስፋፋት የተሻለ የፖለቲካ ተሳትፎ እንዲሁም ዴሞክራሲያዊ ግንባታ ለማምጣት» መሰል ድርጅቶች ከሚሰሯቸው ስራዎች ውስጥ ይካተታል። በአንዲት አገር ውስጥ «ዴሞክራሲያዊ ግንባታ ለማምጣት» ከመንቀሳቀሳቸው በተጨማሪ በኢኮኖሚያዊ ወይም በልማት ስራዎች እጃቸው ረዥም ነው። በተጠቀሱትና በሌሎች ሥራዎች በኢትዮጵያ ውስጥ የሚያንቀሳቅሱትን እና መጭዎቹን መያዶች የሚገዛ አዲስ ሕግ በሕዝብ ተወካዮች ምክር ቤት ፀድቋል። የዚህን አዲስ አዋጅ መፅደቅ ተከትሎ የተለያዩ አለም አቀፍ ድርጅቶችና እና አገሮች በተወሰኑ በአዋጅ በተካተቱ አንቀፆች /ድንጋጌዎች/ ላይ ያደረባቸውን ስጋት አበክረው ለኢትዮጵያ መንግሥት አሰምተዋል።</p>

<p>ጽህፈት ቤቱን ለንደን ያደረገው አለም አቀፉ የሰብአዊ መብት ተቆርቋሪ ድርጅት አምነስቲ ኢንተርናሽናል በጸደቀው ሕግ ውስጥ ያሉ የተወሰኑ ድንጋጌዎች ተፈፃሚ የሚደረጉ ከሆነ ኢትዮጵያ አባል የሆነችባቸውን አለም አቀፋዊ እና ክልላዊ የሰብአዊ መብቶች ስምምነቶችን የሚጥስ ነው የሚሆነው። ባይ ነው።</p>

<p>አምነስቲ ለጋሽ መንግሥታት ዩኤስ አሜሪካን፣ ዩናይትድ ኪንግደምን እና ፈረንሳይን ጨምሮ እና አለም አቀፍ ድርጅቶች አዲሱን ሕግ እንዲያወግዙ ጥሪውን አቅርቧል። በኢትዮጵያ ውስጥ የሚቀሳቀሱ የሰብአዊ መብቶች ድርጅቶች በሕጉ የሚደረሳቸውን ጫና ተፅዕኖ እንዲቆጣጠሩም አቤት ብሏቸዋል።</p>

<p>በታህሳስ 28/2001 ዓ.ም ምክር ቤቱ የበጎ አድራጎትና ማሕበራት አዋጅ ማፅደቁን ተከትሎ ውግዘታቸውን በኢትዮጵያ መንግሥት ላይ ከሰነዘሩ ዓለም ዓቀፍ ድርጅቶች መካከል «ሂዩማን ራይትስ ዎች» ይጠቀሳል። መቀመጫውን ዩናይትድ ስቴትስ አሜሪካ ኒው ዮርክ ያደረገው ይህ ቡድን በታህሳስ 30/2001 ዓ.ም ባወጣው መግለጫ «ሕጉ (አዋጁ) ከሰብአዊ መብቶች ጋር የተያያዙ አብዛኞቹን ስራዎች ወንጀል ያደርጋቸዋል» የሚል ትችቱን ሰንዝሯል። ቡድኑ አሁን የፀደቀው አዋጅ በረቂቅ ደረጃ በነበረበት ወቅት ረቂቁ «ሃሳብን በነፃ በመግለፅ እና በመደራጀት ነፃነቶች ላይ የሚጥለውን ገደብ አስመልክተው ስጋታቸውን ከገለፁ እና ኢትዮጵያን ከሚደግፉ መንግሥታት /የፀደቀው አዋጅ/ ቀጥተኛ ውግዘት» እንዳደረሰበት መግለጫው ያትታል። የቡድኑ የአፍሪካ ዳይሬክተር ጂኦርጄቴ ጋግኖን የኢትዮጵያ መንግሥት «በስምንት ዓመታት ውስጥ ... ገለልተኛ የሰብአዊ መብቶች ስራዎችን ሕጋዊ እውቅና ነፍጐታል...» ያሉ ሲሆን አያይዘውም፤ «የኢትዮጵያ መንግሥት በሚሰነዘርበት ገለልተኛ ትችት ላይ ሙሉ ዘመቻ እያካሄደ ነው» በማለት ትችታቸውን ሰንዝረዋል።</p>

<p>የኢትዮጵያ መንግሥት ሕጉን አስመልክቶ ያለው አቋም ከሂዩማ ራይትስ ዎች ጋር በእጅጉ የሚቃረን ነው። «የበጐ አድራጐትና ማህበራት አዋጅ የታለመለት ዋና አላማ ሰፊ ግልፅነትንና የገንዘብ ታማኝነት በመያዶች ዘንድ ለማስፈን ነው» የሚል አቋም ሰንዝሯል። ሆኖም እንደዘቡ ትችት አዋጅ «በሁሉም ከሰብአዊ መብቶችና ከአስተዳደር ጋር በተያያዙ ስራዎች ላይ አንኮታኳች ገደብ ይጥላል። ገደቡም የተጠቀሱት ስራዎች እንዳይሰሩ የሚያደርግና በኢትዮጵያ ሕገመንግሥትና በአለም አቀፍ የሰብአዊ መብቶች ሕግ የተደነገጉን መሰረታዊ የመደራጀትና ሃሳብን የመግለፅ ነፃነቶችን የሚተላለፍ ነው»።</p>

<p>ሂዩማን ራይትስ ዎች በአዋጅ መካተታቸውን አግባብ አይደለም ያላቸውን የሕጉ የተወሰኑ አንቀፆች በማንሳትም ትችቱን ስንዝሯል። «ከአስር በመቶ በላይ የሚሆነውን የገንዘብ ድጎማውን ከኢትዮጵያ ውጭ ከሚገኙ ማናቸውም የሲቪል ማህበራት /ድጎማውን ከኢትዮጵያ ውጭ ከሚገኙ ኢትዮጵያዊያን የሚያገኙትንም ጨምሮ/ «የውጭ» መያዶች መሆናቸውን» ይጠቅሳል። «እነዚህ ቡድኖች /የ«ውጭ» የተባሉት/ ሰብአዊ መብቶችን እና አስተዳደርን የሚመለከቱ ምንም አይነት ስራዎችን ከመስራት ተከልክለዋል» ይላል ሂዩማን ራይትስ ዎች። ኢትዮጵያ በአለማችን በድህነት ከሚማቅቁ አገሮች አንዷ በመሆኗ ከአገር ውስጥ የገንዘብ ድጎማ የማግኘቱ አጋጣሚዎች ጥቂት በመሆናቸው እንደዚያ አይነት ገደቦች /በአዋጁ መስፈራቸው/ የኢትዮጵያን መያዶች ከሌሎች የአለማችን አገሮች በባሰ የበለጠ ተጎጂ የሚያደርጋቸው ነው። በወጣው ሕግ መሰረት እንደ ሂዩማን ራይትስ ዎችና አምነስቲ ኢንተርናሽናል ያሉ መቀመጫቸውን ከኢትዮጵያ ውጭ ያደረጉ ቡድኖች ከሰብአዊ መብቶች ጋር የተያያዙ ስራዎችን በኢትዮጵያ ውስጥ ከመስራት» እንደታገዱ የቡድኑ መግለጫ ያትታል።</p>

<p>ከተጠቀሰው በተጨማሪ ሕጉ አዲስ የመንግሥት አካል ይፈጥራል የበጐ አድራጐት እና ማህበራት ኤጀንሲን። የተሰጠውም ስልጣን የሲቪል ማህበራት እንቅስቃሴዎችን ለማሽመድመድ የሚያስችል ከባድ እና ቤዛንታኒያዊ ቅድመ ሁኔታዎችን ለማስቀመጥ የሚያስችለውን ማሰሪያ ይሰጠዋል። ይግባኝ የማቅረብ መብት በእጅጉ የተገደበ እና ጭራሽኑ «የውጭ» የተባሉት መያዶች የሚመለከት አይደለም።</p>

<p>እንደ ጋግኖን እይታ «የመያዶች ሕግ አፈና እንጅ ደንብ አይደለም»። የፀደቀው ሕግ በረቂቅ ደረጃ ከነበረው መሰረታዊ ለውጥ አልታየበትም በቅርቡ የሂዩማን ራይትስ ዎች በወጣው ጥልቅ የረቂቅ ሕጉ ትንታኔ መሰረት። «የፀደቀው ሕግ ወደ ተግባር ከተለወጠ (ተግባራዊ ከተደረገ) ኢትዮጵያን፣ ለአለም አቀፍ የሰብአዊ መብት ቡድኖች እጅግ የማይመቹ አገሮች መካከል የሚያስቀምጣት ነው። እንደ ቡድኑ እምነት።</p>

<p>በዩናይትድ ስቴትስ የውጭ ጉዳይ መስሪያ ቤት በበኩሉ «አዲሱ ሕግ የመያዶችን እንቅስቃሴ ይገድባል» በሚል ርዕስ መግለጫ በትኗል። በጃንዋሪ 8/2009 የወጣው ይኸው መግለጫ የዋሽንግተን አስተዳደር ያለውን ስጋት ያስገነዘበበት ነው። ከሁለት ወራት በፊት የአሜሪካ የእርዳታና ሰብአዊ ግልጋሎቶች ሚኒስትር የሆኑት ዴቪድ ክሬመር ከጠቅላይ ሚኒስትር መለስ ጋር ስፋ ያለ ጊዜ ወስደው በዚሁ ሕግ ዙሪያ እንደተወያዩና ስጋታቸውን ለጠ/ሚኒስትሩ እንደገለጹ የሚታወስ ነው። «በኢትዮጵያ ፓርላማ በዚህ ሳምንት የፀደቀው የበጐ አድራጐት እና ማህበራት አዋጅ የስቪል ማህበራት እንቅስቃሴዎችን እና የአለም አቀፍ አጋሮቿ ለራሷ ለኢትዮጵያ ልማት የሚያደርጉትን ጥረቶች ብቃት የመገደብ አዝማሚያ ያለው በመሆኑ አሜሪካን እንዳሳሰባት ባለፈው ሀሙስ የወጣው መግለጫ ያትታል።</p>

<p>ተጠያቂነትን፣ ብቃትን፣ ግልፅነትን እና ለመያዶች ግልፅ የአሰራር አካሄዶችን ለማረጋገጥ በሲቪል ማህበራት ድርጅቶች ላይ ቁጥጥር መደረጉን እውቅና (የምንቀበለው) የምንሰጠው ነው። ሆኖም የኢትዮጵያ መንግሥት ለልማት ወሳኝ ናቸው ባላቸው አካባቢዎች የአሜሪካ መንግሥት ለኢትዮጵያ የሚሰጠውን ድጋፍ በተለየ ዴሞክራሲን እና መልካም አስተዳደርን ማስፈን የሚመለከቱ፣ ሲቪል እና ሰብአዊ መብቶች፣ ግጭት አፈታት እና ከማህበረሰቡ በጣም በተጋለጡት ቡድኖች ላይ ይህ ሕግ ገደብ ሊያስቀምጥ ይችላል የሚል ስጋት የአሜሪካ መንግሥት ገብቶታል - እንደ መግለጫው።</p>

<p>ዩናይትድ ስቴትስ እና ሌሎች የምዕራቡ መግንሥታት የፀደቀው ሕግ ሊያስከትል የሚችለውን ውጤቶች በመጠቆም ጥልቅ ስጋታቸውን አስደምጠዋል። የፕሬዝዳንት ቡሽ አስተዳደር ከፍተኛ የሰብአዊ መብቶች እና ዴሞክራሲ በተመለከተ የሚሰሩትን ባለስልጣኑን ወደ ኢትዮጵያ ልኮ የነበረ መሆኑ ይታወሳል። ከከፍተኛ የመንግሥት ባለስልጣናት ጋር እንዲወያዩ ወደ ኢትዮጵያ ሁለት ጊዜ መጥተው ነበር። የኢትዮጵያ መንግሥት አቋም አሉ የሚላቸውን አሁን በስራ ላይ የሚገኙ - የሕግ ስርአታት በቂ አለመሆን በመቅረፍ፣ የመያዶችን የገንዘብ ግልፅነት እና ተጠያቂነትን ለማረጋገጥ እና «አግባብነት» ያለው የአስተዳደር እና ቁጥጥር እርምጃ በሲቪል ማህበራት ላይ በመውሰድ ሕጉ እንደሚያስችል አስቀምጧል። ሆኖም የመያዶች ህጋዊ ደረጃዎችን እንዲጠብቁ ከማስደረግ በላይ የሚዘል ነው።</p>

<p>መቀመጫውን ፈረንሳይ እና ጄኔብ ያደረገው «The observatory for the protection of human Rights» በኢትዮጵያ ውስጥ የመያዶችን እንቅስቃሴ በእጅጉ የሚጐዳ ነው በማለት አዲሱን ሕግ አውግዞታል። በአለም አቀፍ ሰብአዊ መብቶች ፌዴሬሽን (int'l fed. for Human Rights) እና አካላዊ እና ስነልቦናዊ ስቃይን በሚታገለው አለም አቀፍ ድርጅት (World Organization Against Torture) ጥምረት የሚንቀሳቀስ ፕሮግራም የሆነው «አብዘርቭቶሪ» እንደሌሎቹ አለም አቀፍ የሰብአዊ መብቶች ተሟጋች ቡድኖች ተመሳሳይነት ያላቸው ጭብጦችን ነቅሶ በማውጣት ተቃውሞውን ገልጿል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ጥር 5 ቀን 2001</a></p>

</body>
</html>	
