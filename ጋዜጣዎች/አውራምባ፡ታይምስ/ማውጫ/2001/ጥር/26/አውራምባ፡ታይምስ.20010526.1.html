<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንድነት የስነ ፅሁፍ ምሽት ተሰረዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንድነት የስነ ፅሁፍ ምሽት ተሰረዘ</h2>


<p>አንድነት ለዴሞክራሲና ለፍትሕ ፓርቲ «በወ/ት ብርቱካን ሚዴቅሳ ላይ የተፈፀመውን እስራት በሠላማዊ ትግል ላይ የተቃጣ አደጋ ነው» ሲል በትናንትናው ዕለት በሕዝብ ግንኙነት ቋሚ ኮሚቴው በኩል ባወጣው መግለጫ ግለጸ።</p>

<p>«አንድነት ለዲሞክራሲና ለፍትህ ፓርቲ በትናንትናው ዕለት ለአውራምባ ታይምስ ዝግጅት ክፍል በላከው መግለጫ የኢትዮጵያ የፖለቲካ ምህዳር እጅግ በጠበበትና «ሰላማዊ ትግል አይቻልም» በተባለበት ወቅት በህግ ተመዝግቦ የሠላማዊ ትግሉን ጎራ የተቀላቀለው በሰላማዊ ትግል ለውጥ ማምጣት ይችላላል በሚል ፅኑ እምነት እንደሆነ ገልጿል። የታሪካችን መጥፎ ገፅታ ወደ መጪው ትውልድ መተላለፍ የለበትም ብሎ ፓርቲው እንደሚያምን የሚያትተው ይኸው መግለጫ ፓርቲው ለመቋቋም የነበረበትን ፈተና ተንትኗል። ለስልጣን ሲባል በኢትዮጵያ አሉታዊ እርምጃዎች ስለ መወሰዳቸውን በመግለጫ ውስጥ ተንትኗል። ሰላማዊ ትግል ማድረግ ካልተቻለ የቀድሞ ታሪክ እንዲደገም በር የሚከፍት እንደሚሆን እና «በደሉ ከባሰ እኛም ቤት ጠመንጃ እኛም ዘንድ ወኔ አለ» የሚሉ ወገኖችን የሚያበረታታና ሰፊ ድጋፍ እንዲያገኙ የሚያስችል ይሆናል» ሲል ተወሰዱ ያላቸውን እርምጃዎች ተችቷል። መንግሥትም ዕርምጃው እንዳያጤን ያስቀመጠው። ነጥብ «በየግዜው የተነሱና በርካታ ተከታይ አፍርተው የነበሩ ፖለቲከኞች በጥበብ አንበርክኬ ከፊሉን ከጫወታ ውጪ አድርጌአለሁ፤ ከፊሉንም የተቃውሞ ድምፅ ብቻ የሚያሰሙ እንዲሆኑ አብቅቻቸዋለሁ ሌሎቹም በህዝብ የተጠሉ «ጨዋ ተቃዋሚ» ለማድረግ ችያለሁ ብሎ ለማሰብ ይኸው ስሌት በሌሎችም ላይ የሚቀጥል ከሆነ «ሰላማዊ ትግል አብቅቶለታል» የሚለው አስተሳሰብ የበላይነት እንዲያገኝ የሚያስችል ትልቅ ማስረጃ ማቀበል ይሆናል።» ሲል የሰላማዊ ትግል ከባቢው አስቸጋሪ ምዕራፍ ውስጥ እንዳለ በመግለጫው አስቀምጧል።</p>

<p>የወ/ት ብርቱካን መታሰር አስመልክቶ አንድነት ፓርቲ በመግለጫው ሊቀመንበርዋ ይህንን ፈተና የተጋፈጡት ቃላቸውን እንደጠበቁና በእምነታቸው እንደፀኑ የሞራል የበላይነታቸውን አስከብረው ታሪክ ያጎናፀፋቸውን ክብር አስጠብቀው ፓርቲያቸውን የተአማኒነት ገድል አቀናጅተው የቀረበላቸውን የዕስር ፅዋ በድፍረት በመቀበላቸው መህኑን እና በዚህም አሸናዊ መሆናቸውን መግለጫው ተንትኗል። ሊቀመንበርዋ የታሰሩትም ፓርቲያቸው ለገዢው «ስጋት» በመሆኑ ምክንያት እንደሆነ አስምሮበታል።</p>

<p>በመጨረሻም አንድነት ፓርቲ በመግለጫው «ወ/ት ብርቱካንን በማሰር ሰላማዊ ትግሉን ማቆም አንድነትንም «አጃቢ» ፓርቲ ማድረግ አይችልም ሲል አቋሙን ገልፀዋል። በተያያዘ ዜና በነገው እለት አንድነት ፓርቲ ወ/ት ብርቱካን በማሰብ ሊያደርግ ያሰበውን የስነ ፅሁፍ ምሽት እንደተሰረዘ ለማወቅ ተችሏል። በአፍሪካ ህብረት ስብሰባ ስላለ ለፀጥታ ሲባል እንደተሰረዘ ከፓርቲው የደረሰን መረጃ ያስረዳል። የፕሮግራሙ ተለዋጭ ቀን መቼ እንደሚሆን ፓርቲው ወደፊት ይፋ እንደሚያደርግም ለዝግጅት ክፍላችን አሳውቋል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ጥር 26 ቀን 2001</a></p>

</body>
</html>	
