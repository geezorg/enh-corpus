<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወ/ሪት ብርቱካን እንዲፈቱ አራት ሴናተሮች ጠ/ሚ መለስን ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወ/ሪት ብርቱካን እንዲፈቱ አራት ሴናተሮች ጠ/ሚ መለስን ጠየቁ</h2>


<p>«የአንድነት» ለዴሞክራሲና ለፍትሕ ፓርቲ ሊቀ መንበር ወ/ሪት ብርቱካን ሚደቅሳ ዳግመኛ መታሰራቸውን ተከትሎ በውጭ የሚገኙ ኢትዮጵያውያን፣ የሰብአዊ መብት ተከራካሪ ብድኖች እንዲሁም የኢትዮጵያ አጋር መንግሥታት እስራቱ እንደሚያሳስባቸው በመግለፅ ከእስር እንዲፈቱ ጠይቀዋል።</p>

<p>ከነዚህ መከካል ወ/ት ብርቱካን ለመታሰራቸው ምክንያት የሆነውን ንግግር ያደረጉባት ስዊድን አንዷ ናት። የስዊድን አለም አቀፍ የልማት ትብብር ሚኒስትር ጉኒሳ ካርልሰን በሰጡት መግለጫ የዴሞክራሲ እና የመድበለ ፓርቲ ስርዓት በኢትዮጵያ ስለመዳከሙ የወ/ት ብርቱካን መታሰር ማስረጃ ነው በማለት እስሩን ተቃውመዋል። በቅርቡ የፀደቀውና የተራድኦ ድርጅቶችን የሚያስተዳድረው አዋጅ አስመልክተውም ሚንስትሩ ሕጉ ምንም ማስተካከያ ሳይደረግበት መፅደቁ ኢትዮጵያ ውስጥ የዴሞክራሲ እና የመድበለ ፓርቲ ስርዓት እየተሸመደመደ ነው ብለዋል።</p>

<p>ለኢትዮጵያ መንግሥት በተለያዩ ዘርፎች እርዳታ በመስጠት የሚታወቀው የአውሮፓ ህብረትም የወ/ት ብርቱካን መታሰር አግባብ እንዳልሆነ በማውሳት በአስቸኳይ ይፈቱ ሲል ጥያቄ አቅርቧል። የአውሮፓ ህብረት ባለፈው አርብ የአፍሪካ ቀንድን የሚመለከት ማሳሰቢያ (resolution) ያወጣ ሲሆን በዚሁ ሰንድ የ«አንድነት» ለዴሞክራሲ እና ለፍትሕ ፓርቲ ሊቀመንበር ወ/ት ብርቱካን ሚደቅሳ እንዲፈቱ የሚጠይቅ ሀረግ ተካቶበታል። የአውሮፓ ህብረትን በመወከል የ1997ቱን የኢትዮጵያ ምርጫ የታዘቡት የአውሮፓ ፓርላማ አባል ሚስ አና ጐሜዝ በኢትዮጵያ መንግሥት ላይ ጠንከር ያለ ተቃውሞ ያቀረቡ ሲሆን ስለ ብርቱካን እንዲህ ብለዋል «ለአውሮፓ ህብረት ፓርላማ አባላት ንግግር እንድታደርግ ብራስልስል ላይ በጋበዝኳት ወቅት ተገኝተን ነበር። ለዴሞክራሲ የምትታገል ጠንካራ ፖለቲከኛ እና ጐበዝ ወጣት መሆንዋን ተረድቻለሁ የእሷ መታሰር ልቤን ነክቶታል። ብለዋል አና ጎሜዝ።</p>

<p>የዩናይትድ ስቴትስ የሕግ መወሰኛ ምክር ቤትም (Senets) በአራት ሴናተሮች ፊርማ የወ/ት ብርቱካንን መታሰር በመቃወም ለጠቅላይ ሚኒስትር መለስ ዜናዊ ደብዳቤ የጻፈ ሲሆን የደብዳቤው ይዘት በአብዛኛው በኢትዮጵያ ያለው ወቅታዊ ሁኔታ እንዳሳሰባቸው የሚገልጽ ነው። እስራቱ በኢትዮጵያ እና በአሜሪካ መንግሥት መካከል ያለውን መልካም ግንኙነት እንዳያሻክረው ስጋት መኖሩን በሴናተሮቹ ደብዳቤ መግቢያ ላይ ተጠቅሷል።</p>

<p>ደብዳቤው በከፊል እንዲህ ይነበባል «ክቡር ጠ/ሚኒስትር ... በመጀመሪያ የአንድነት ለዴሞክራሲ እና ለፍትሕ ፓርቲ ሊቀመነበር የሆኑት ብርቱካን ሚዴቅሳ በድጋሚ መታሰር እና የዕድሜ ልክ እስራት መፅናት አሳስቦናል። እንደሚያውቁት ለማንኛውም ጠንካራ ዲሞክራሲ ሀሳብ በነፃነት ከመግለፅና ከመድራጀት ነፃነት ጋር ተቃዋሚ የፖለቲካ ፓርቲ አስፈላጊ ነው። የብርቱካን መልሶ መታሰር መንግስትዎ ለእነዚያ ዴሞክራሲያዊ መርሆዎች የሚያደርገው ትጋት እየተዳከመ መምጣቱን የሚጠቁም እንዳይሆን ስጋት አለን።...» በማለት ከቅርብ ጊዜ ወዲህ የኢትዮጵያ መንግሥት እየወሰደ ያለውን እርምጃ ፖለቲካዊ ነፃነትን እና የሕግ የበላይነትን ወደ አደገኛ ገፅታ እንዲያመራ እያደረገ መሆኑን ሴኔቱ ተረድቷል የሚለው ይኸው ደብዳቤ በቅርቡ በፓርላማ የፀደቀው የሲቪክ ማኅበራት ህግም አሉታዊ ተፅዕኖ አለው ሲል ይተቻል። ሴኔቱ ለጠቅላይ ሚኒስትር መለስ ዜናዊ በፃፈው ድበዳቤ ላይ ለአፍሪካ ጉዳዮች ንኡስ ኮሚቴ ሰብሳቢ የሆኑት ሴናተር ፌይን ጉልድ የንኡስ ኮሚቴው አባል ሴናተር ሪቻርድ ጁዱ ርቢን እና በሴናተር ፓትራክ ጆ ሌይሂድ ተፈርሞ መላኩን ለማወቅ ተችሏል። አውራምባ ታይምስ ለህትመት እስከገባችበት ሰዓት ድረስ ጠ/ሚኒስትር መለስ ለደብዳቤው የሰጡት ምላሽ ባይታወቅም የጠ/ሚኒስትሩ የህዝብ ግንኙነት አማካሪ፣ አቶ በረከት ስምዖን የወ/ሪት ብርቱካንን መታሰር አስመልክተው በቪኦኤ ፓለቲክስ ፕሮግራም ባለፈው ሳምንት እንደገለፁት የተተገበረው ሕግን የማስፈፀም ተግባር ብቻ መሆኑንና መንግሥት በዚህ ዙሪያ የስነ ስርዓት ጥያቄ አንስቶ ለመከራከር ፍላጐት የለውም ማለታቸውን።</p>

<p>በሌላ በኩል በውጭ ሀገር የሚኖሩ ኢትዮጵያውያን ትውልደ ኢትዮጵያውያን ወ/ት ብርቱካን ከእስር እንዲለቀቁ የሚጠይቁ ሰላማዊ ሰልፎች ባለፈው ረቡዕ ያካሄዱ ሲሆን ሰላማዊ ሰልፎቹ የተካሄዱት «ለሊቀመንበሯ መለቀቅ ጫና ሊፈጥሩ ይችላሉ» ብለው በሚያምኑባቸው የአሜሪካና የአውሮፓ ተቋማት ደጅ አፎች ላይ ነው። ሰልፈኞቹ ከወ/ት ብርቱካን ሌላ የታዋቂው ድምጻዊ ቴዲ አፍሮም ፎቶግራፎች ይዘው ታይተዋል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ጥር 13 ቀን 2001</a></p>

</body>
</html>	
