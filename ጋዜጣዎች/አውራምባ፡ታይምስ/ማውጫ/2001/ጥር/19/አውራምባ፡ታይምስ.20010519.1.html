<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ፍርድ ቤት ቴዲን ለመጨረሻ ውሳኔ ቀጠረው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠቅላይ ፍርድ ቤት ቴዲን ለመጨረሻ ውሳኔ ቀጠረው</h2>


<p>ሰው ገጭቶ በማምለጥና እርዳታ ባለማድረግ ወንጀል ጥፋተኛ ነው ተብሎ ህዳር 2001 በዋለው ችሎት የ6 ዓመት እስርና የ18 ሺህ ብር የገንዘብ ቅጣት የተበየነበት ድምፃዊ ቴዎድሮስ ካሳሁን (ቴዲ አፍሮ) የይግባኝ ክሱን ለማቅረብ ትላንት በፌደራል ጠቅላይ ፍ/ቤት ተገኝቷል።</p>

<p>ትላንት ከጠዋቱ 3፡15 ሲሆን ስድስት ኪሎ ወደሚገኘው የጠቅላይ ፍ/ቤት አዳራሽ ሰው እንዲገባ በሩ ተከፈተ። የቴዲ ችሎት ልደታ በሚገኘው በከፍተኛው ፍ/ቤት በሚታይበት ወቅት በመግቢያ በሮች ላይ የነበረው የሰው ግርግር ትናንት ግን የለም። የተረጋጋ አየር ነበር። ከተጠቀሰው ሰዓት ጥቂት ደቂቃዎች በፊት ይግባኝ ባዩ ቴዎድሮስ ካሳሁን ጥቁር ሰማያዊ ኮትና ከአይኑ የማትጠፋውን ጥቁር መነፅሩን አድርጎ በጣም በተረጋጋ ስሜት ፈገግ እያለ በአይን ምልክትና እጁን በማወዛወዝ በችሎቱ በር አካባቢ የነበሩት እናቱና ወዳጆቹን ሰላምታ በመስጠት ወደ ውስጥ ዘለቀ። እንደ ሌሎቹ ጊዜያት ችሎቱ የታየው ለብቻው ሳይሆን በርካታ የችሎት ቀጠሮ ከነበራቸው ይግባኝ ጠያቂ የሕግ ታራሚዎች ጋር ነበር።</p>

<p>ዳኛ ዳኜ መላኩ (የመሀል ዳኛ) አማረ አሞኜ (በቀኝ በኩል) ከድር አልይ በግራ በመሆን በችሎቱ ተሰየሙ። ዳኞች 4፡45 ድረስ የሌሎችን የይግባኝ ጥያቄ ከሰሙ በኋላ ሰፊ ሰዓት ሊወስድ ስለሚችል የቴዲን ከግማሽ ሰዓት በኋላ 5፡15 ላይ ለማየት ከጠበቆቹ ጋር ተስማሙ። 5፡15 ሆነና ይግባኝ ባይ ቴዎድሮስ ካሳሁን በችሎት ከተገኘ ከ2 ሰዓት በኋላ ከጠበቆቹ ሚሊዮን አሰፋና አምኃ በልሁ ጋር በመሆን መቅረባቸውን ተናግረው አቃቤ ሕግ ፍቃዱ ፀጋ መገኘታቸው ተረጋገጠና የቴዲ ችሎት መታየት ጀመረ።</p>

<p>የመሀል ዳኛ ዳኜ መላኩ የመጨረሻ ፍርድ በመሆኑ በጥሞና ማስረዳት እንዳለባቸው ለሁለቱንም ወገኖች መልዕክት አቀበሉና በቅድሚያ የቴዎድሮስ ጠበቃ የሆኑት አቶ ሚሊዮን አሰፋ 543/3 በመተላለፋ የ25 ዓመቱን ሟች ደጉ ይበልጣል ጥቅምት 23/99 ከአራት ኪሎ ወደ ካዛንቺስ (ፊት በር) አካባቢ ገጭቶ እርዳታ ሳያደርግ አምልጧል የተባለው ደንበኛቸው ቴዎድሮስ ካሳሁን ከጥርጣሬ በጠራ መልኩ ማረጋገጥ እንዳልተቻለ፣ የአደጋውን አፈፃፀም በቴዎድሮስ ስለመፈፀሙ ከጥርጣሬ የዘለለ ማስረጃ እንዳልቀረበበት ሟች በ22/2/99 ህይወቱ ስለማለፉ የዳግማዊ ምኒሊክ የሆስፒታል ሜዲካል ዳይሬክተር የፓሊስ ፊርማ ያለብት ማስረጃ እንደሰጣቸው ገልፀው ፖሊስ ቀኑን አስተካክሉልኝ ስላሉ ብቻ ቀኑ ተቀይሮ ሟች በ23/2/99 እንደሞተ ተደርጐ መቅረቡ የአንድ ሰው መብትና ግዴታ የሚያበቃው ከውልደት እስከ ሞቱ መሆኑ እየታወቀና መዝገብ ሊለወጥ የሚችለው በፍ/ቤት ብቻ መሆኑ እየታወቀ ይህ መደረጉ ፍፁም አግባብነት እንደሌለው ገልፀዋል። አቶ ሚሊዮን በተጨማሪም የአቃቤ ሕግ ምስክር ሆነው የቀረቡት ኩባዊው ዶ/ር ላዲስፔርቶን የሚናገሩትን የስፓኒሽ ቋንቋ ለማስተርጎም የመጣው ተርጓሚ መብታችንን ይጎዳል ብንል የሚያደምጠን አልነበረም። ብለው አክለውም «ተቃውሞ ማቅረብ አትችሉም ማለት ደግሞ ሕገ መንግሥታዊ መብትን ማፈን ነው» ብለዋል። በዶ/ሩ ላይ መስቀለኛ ጥያቄም ለማቅረብ መከልከላቸውን ተናግረዋል።</p>

<p>እንደውም «የይስሙላ ጥያቄ ነው» ተብለን ጥያቄያችን ውድቅ ተደርጐብናል ብለዋል ጠበቃው ለጠቅላይ ፍ/ቤቱ።</p>

<p>«በአንድም ቦታ ላይ ተከሳሹ ሲገጭ አይተናል ባይ ሳይኖር የአቃቤ ሕግ ምስክሮቹ «ተከሳቹ» እያለ ማስረዳታቸውም ተገቢ ያልነበረ» ብለውታል። የመኪናውን ማንነት ላይ አስተያየት የሰጡ ሁለት ኮንስታብሎች መካከል አንዱ «መኪና በፍጥነት ሲሸከረከር አይቻለሁ» ያሉና ሌላኛው አደጋው ሲፈፀም ተመልክቻለሁ። በፍጥነት የሚሄደውን መኪና በፍጥነት በመሮጥ የታርጋ ቁጥሩን የነገርኩት እኔ ነኝ ያሉት ኮንስታብልን «ሮኬት» ካልሆኑ በስተቀር በከተማ ውስጥ ለመንዳት በተፈቀደ 60 ኪ.ሜ የሚበር መኪናን ለይቶ መናገር በአንድ ሰከንድ 335 ሜትር መሮጥ አለበት መኪናውን ላይ ለመድረስ ደግሞ ይህን ፍጥነት ደብል ማድረግ አለበት «ይህ ደግሞ ሊሆን የማይችል» ሲሉ በአሁን ሰዓት በዓለም ላይ ፈጣኑ የሚባለው የመቶ ሜትር ሯጭ የሚገባበት ሰዓት ከ9-10 ሰከንድ መሆኑን በማነፃፀር አስረድተዋል።</p>

<p>ጠበቃው ትኩረት ሰጥተው በይግባኝ ሰሚው ፍ/ቤት ካስረዷቸው ነጥቦች አንዱ የአቃቤ ሕግ ምስክሮች ከሆነው በአንዱ «ከካዛንቺዝ ወደ አራት ኪሎ ሰክሮ በወደቀበት በእግሩ ላይ ሄደበት ሲሉ ሌላኛው የአይን ምስክር ፍ/ቤት ባይቀርብም በቆመበት በፊት ለፊቱ አካሉ ገጭቶት ሄደ ነው» የሚለው ሲሉ አስረድተዋል ገጨበት በተባለው ቀን በሀገር ውስጥ እንዳልነበረ ፓስፖርቱ እንደሚመሰክር ያስረዱት አቶ ሚሊዮን በተስተካከለው ቀን በ23/2/99 ገጨ እንኳን ቢባል ደንበኞቹ ጋር እንደነበር ገልፀው እነዚሁ ጓደኞቹ የተከላካይ ምስክር ሆነው እንደመሰከሩ ጨምረው ገልፀዋል። አቶ ሚሊዮን የበታች ፍ/ቤቱ የፈጸማቸው ስህተቶች በአጭሩ ብለው 13 ነጥቦችን አቅርበዋል። (የዚህን ሙሉ ዝርዝር የፊታችን ቅዳሜ በሚወጣው አውራምባ ታይምስ ቁ3 መፅሔት ላይ ይመልከቱ)</p>

<p>አቃቤ ሕጉ አቶ ፍቃዱ ፀጋ በበኩላቸው «የህክምና ማስረጃውን የጠየቅነው በዘፈቀደ ሳይሆን መዝገቡና የምስክሮች ያስረዱት አስተያየት ቀን ስለተለያየ የዳግማዊ ምኒሊክ ሆስፒታልን በድብዳቤ ጠይቀን ስህተቱ የተፈጠረው በሆስፒታሉ መሆኑን አምኖ አደጋው በ23/2/99 መፈፀሙንና በ24 ምርመራ ማካሄዱን የሚያስረዳ ደብዳቤ ከይቅርታ ጋር ልከውልናል» ሲሉ አስረድተዋል። እንዲህ አይነት ስህተቶች እንደሚፈጠሩ ከሆስፒታል መረጃ እንደደረሳቸው ጨምረው የገለጹት አቃቤ ሕግ ፍቃዱ፤ ይህም ከፖሊስ፣ ከሆስፒታሉ ጋር ሲሰራበት የነበረ ሙያዊ አሰራር ነው።</p>

<p>«አደጋው የደረሰው ቤተ መንግሥት አካባቢ እንደመሆኑና በቂ ፓውዛና መብራት በቦታው በመኖሩ ሮጠው ያዩት የፖሊስ አባል ታርጋ ለማየት አያዳግታቸውም» በማለት ጠበቃ ሚሊዮን ላቀረቡት የይግባኝ ማስረጃ ምላሽ ሰጥተዋል። ማስረጃዬ ያሉትን ሌሎች ነጥቦችም በማስቀመጥ የስር ፍርድ ቤት ውሳኔ እንድፀና ሲሉ ለፌደራል ጠቅላይ ፍ/ቤቱ የይግባኝ ሰሚ ችሎት ጠይቀዋል።</p>

<p>የመኃል ዳኛው ዳኛ መላኩ የተለያዩ ጥያቄዎችን ለአቃቤ ሕጉና ለጠበቆቹ ያቀረቡ ሲሆን «ቴዎድሮስ ካሳሁን ሲያሽከረክር አየሁ ያለ ሰው አለ?» ብለው ለአቃቤ ሕጉ ያቀረቡ ሲሆን አቃቤ ሕጉ «የሉም» ሲሉ ተደምጠዋል። በተጨማሪም «ቴዎድሮስ መንጃ ፈቃድ አለው?» ሲል ለጠበቃ ሚሊዮን ጥያቄ ያቀረበ ሲሆን አቶ ሚሊዮን «የለውም» ሲሉ መልሰዋል። የቴዲ የመኪና ቀለም አረንጓዴ ስለመሆኗ ዳኛው የጠየቁ ሲሆን ጠበቃው ቴዲን እየተመከከቱ «አዎን አስተያየታቸውን ሲገልፁ ቴዲ አፍሮ ከመቀመጫው ተነስቶ «አዎ ሊባል ይችላል» ሲል መልስ ሰጥቷል። በመጨረሻም ዳኛ ዳኜ መላኩ «ግራ ቀኙን ሰምተናል አንድ በአንድ መርምረን እሮብ የካቲት 11/2001 ዓ.ም ውሳኔ እንሰጥበታለን» ሲሉ የእለቱን ችሎት ዘግተዋል።</p>

<p>በተያያዘ ዜና ያለ ቴዲ ፈቃድ የወጡ ሁለት ዜማዎቹ ባለፈው ሳምንት የመጀመሪያ ቀናት በአዲስ አበባ ከተማ ውስጥ እየተሰሙ የሚገኙት የድምፃዊው ስራዎቹ ለአልበም ስራ ሊጠቀምባችው የሚያስባቸው እንደነበሩ ለድምጻዊው ቅርብ የሆኑ ምንጮቻችን ገልጸዋል።</p>

<p>ድምፃዊው ቴዎድሮስ ካሳሁን በተሰሰቦችና ወዳጆቹ እንደሚሉት ድምጻዊው እስር ቤት ውስጥ በጥሩና በተረጋጋ ስሜት ውስጥ እንደሚገኝ ገልጸውልናል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ጥር 19 ቀን 2001</a></p>

</body>
</html>	
