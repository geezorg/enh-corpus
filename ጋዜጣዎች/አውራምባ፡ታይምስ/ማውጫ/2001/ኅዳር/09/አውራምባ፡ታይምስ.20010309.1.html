<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሊቀመንበሯ የአውሮፓ ጉብኝት እና ውዝግቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሊቀመንበሯ የአውሮፓ ጉብኝት እና ውዝግቡ</h2>


<p>በሊቀመንበሯ ወ/ት ብሩትካን ሚደቅሳ እና የፓርቲው ስራ አስፈጻሚ አባል በሆኑት በአቶ አክሉ ግርግሬ የሚመራው የአንድነት ፓርቲ የአውሮፓ ጉብኝት ል ኡካን ቡድን በተለያዩ የአውሮፓ ከተሞች ጉብኝት በማድረግ ላይ ይገኛል። በዚህ ጉብኝት የአንድነት ለዴሞክራሲና ለፍትህ ፓርቲ ድጋፍም ሆነ ነቀፌታ በውጪ ከሚኖሩ ኢትዮጵያውያን ገጥሞታል። በተለይ ነቀፌታው እጅግ የጎላ ነበር። በወ/ት ብርቱካን የሚመራው ልኡክ ወደ አውሮፓ ማቅናቱን በተደመጠ ቅፅበት ኢትዮጵያን ሪቪው የተሰኘው ዝነኛ ድረ ገፅ ፓርቲውን ከማውገዝ በተጨማሪ የአውሮፓ ዲያስፖራ አባላት ለልዑካኑ ትብብሩን እንዳያሳይ አጥብቆ አስጠንቅቋል። የተለያዩ በኢትዮጵያውያን የሚመሩ ድረ ገጾች የአንድነትን ሊቀመምበር በከፍተኛ ደረጃ ሲተቹ ተደምጠዋል። በተለይ ባለፈው እሁድ በለንደን ከተማ አክቶን ታውን አዳራሽ ከተደረገው ስብሰባ በኋላ አያሌ ትችቶች በአንድነት ፓርቲ ሊቀመንበር ላይ ተሰንዝሯል። በእርግጥም በአንድነት ፓርቲ የለንደን ስበባ ላይ የታደሙት ኢትዮጵያውያኖች ከ60 የዘለሉ አልነበሩም። ይህ ደግሞ የዳያስፖራው ሚዲያ ተጽእኖ እንደሆነ ብዙዎች ግምታቸውን ይሰጣሉ። በወጭ የሚኖሩ ኢትዮጵያውናን በሰላማዊ ትግል ከገዢው ፓርቲ ጋር በፖለቲካ መድረኩ ውስጥ መታገል አዋጪ አይድለም የሚል አቋም በመያዛቸው እንደሆነ እና ለአንድነት የስላማዊ ትግል ጥያቄ ምላሽ ለመስጠት ፍላጎት አለማሳየታቸውን እንደ ሁለተኛ ምክንያት ይጠቅሱታል። እንዲያውም የአንድነት ፓርቲ እንደ ፓርቲ በኢትዮጵያ በሰላምዊ ትግል ተመዝግቦ መንቀሳቀሱ የገዢውን ፓርቲ በአለም አቀፍ ማህበረሰብ ጫና እንዳያደርግበት እንቅፋት እንደሆነ አድርገው መቁጠራቸውን ሌላው የአንድነት ፓርቲ ልኡካን ተቀባይነታቸው እንዳይጎላ ምክንያት መሆኑን ይገልጻሉ።</p>

<p>«ከምርጫ 97 በኋላ የቀድሞው ቅንጅት ለአንድነት እና ለዴሞክራሲ ፓርቲ በሰላማዊ ትግል ባደረገው እንቅስቃሴ የተገኘው ውጤት የዜጎች ህይወት ለህልፈት እንዲበቃ እና በሰላምዊ መንገድ ፖለቲካ ትግል ለማድረግ የተንቀስቀሱትን ፖለቲከኞች ለእስር መዳረግ ከመሆኑ ባሻገር ያመጣው መሰረታዊ ለውጥ የለም የሚል እምነት በአብዛኛው ኢትዮ-ዳያስፖራ አባላት ተይዟል። አንዳንዶቹም «ፓርቲው ለገዢው ፓርቲ በእድሜ ማራዘሚያነት እያገለገለ ነው» ሲሉ በድያስፖራው ሰፊ ተቀባይነት ያላቸው ፖለቲከኞች አንድነትን ይከሳሉ። «ሰላማዊ ትግል በሀገር ውስጥ ለማድረግ የገዢውን ፓርቲ መልካም ፍቃደኝነትን ብቻ ላይ የተንተራሰ ነው። ገዢው ፓርቲ ከሚፈቅድላቸው ክፍተት በታች አንድ ኢንች ለመንቀሳቀስ አይችሉም። ስለሆነም መሰረታዊ ለውጥ በኢትዮጵያ ፖለቲካ ውስጥ ማስመዝገብ አይችሉም» የሚል ትችትም ሰንዝረዋል። በአንድነት ፓርቲ ላይ ድጋፍ ከማሰባሰብ አንፃርም ትችቶች እየተሰንዘረበት ይገኛል። የቀድሞ የቅንጅት ድጋፍ አሰባሳቢዎችንም ሆነ በዳያስፖራው ዘንድ ታዋቂነት ያላቸው ሰዎችን በድጋፍ ሰባሳቢነት አልያዘም እና ከፓርቲው ጋር በድጋፍ ሰጪነት አብረውት የሚሰሩት አንዳንዶቹ ከገዢው ፓርቲ ጋር ቅርበት ያላቸው መሆናቸው በውጭ ከሚኖሩ ትውልደ ኢትዮጵያውያን በቂ እርዳታ ለማሰባሰብ እንደሚከብደው ተጠቁመዋል።</p>

<p>አንድነት ፓርቲ በሆላንድ በጠራው ስብሰባ ላይ ምንም አይነት ሰው እንዳልተገኘ በስዊዘላንድ እና በጀርመን ደግሞ ስብሰባውን ያሰናዱ ሰዎች ማንነት የማይታወቅ ከመሆኑ በላይ በተለይ በጀርመን ኢትዮጵያውያን በብዛት በሚገኙበት ፍራንክፈርት ስብሰባ ማድረግ አልቻለም። ይህ ደግሞ ፓርቲው በዳያስፖራ ሚዲያዎች ዘንድ ተቀባይነቱ ጥያቄ ውስጥ መውደቁን የዳያስፖራ ሚድያዎች አስነብበዋል።</p>

<p>ወ/ት ብርቱካን እና አቶ አክሉ ግርግሬ በተጓዙበት ሁሉ አንድነት ፓርቲ አስተማማኝ ለውጥ ለማስመዝገብ የተሻለው መንገድ የሰላማዊ የትግል መስመር እንደሆነ በተደጋጋሚ ገልፀዋል። ከዚህ ውጪ ሌላ የወደፊትዋ ሃገራችን መንካም ነገር ለማምጣት ዋስትናችን ስለማዊ ትግል ነው። መንግሥት የፈለገውን ያህል መንገዶችን ሊያጠብ ይችላል። ነገር ግን እኛ ከጠነከርን ሁኔታዎችን ማሻሻል እንችላለን ሲሉ በስብሰባዎች ላይ ለተገኙት ገልጸዋል።</p>

<p>በለንደን የሚገኙ ነባር የቅንጅት ደጋፊዎችና አገር ወዳድ ኢትዮጵያውያን በሚል ስያሜ የሚጠራ አካል ከለንደን ባወጣው መግለጫ ላይ የአንድነት ፓርቲ ከቀድሞ ቅንጀት ጋር እንደማይመሳሰል እና ቅንጅትም ሆነ አንድነት ለየቅል መሆኑን የሚያስረዳ መግለጫ አውጥቷል።</p>

<p>ወ/ት ብርቱካን ግን አንድነት በሞራልም በሕግም የቅንጅት ወራሽ መሆኑን በተደጋጋሚ እየገለፁ ይገኛሉ። ይህ ደግሞ የአንድነት ፓርቲን እና በዳያስፖራ መሃል ያለውን ውዝግብ ይበልጥ እንዲያጎላው ምክንያት ሆነዋል። ከመነሻው በኢትዮጵያ ታስረው ከተፈቱት የቀድሞው የቅንጅት አባላት መሀል በኢትዮጵያ ውስጥ አዲስ ፓርቲ መስርተው መንቀሳቀሳቸው በስደት ላይ ያሉት ፖለቲከኞች «አለም አቀፍ ማህበረሰብ በገዢው ፓርቲ ላይ ጫና ለማድረግ እንቅፋት እየሆነበት ነው» ከማለት አልፈው በአውሮፓ የአንድነት ፓርቲ የቅንጅት ሕጋዊ እና ሞራላዊ ወራሽነትም ላይ ውዝግብ ተነስቷል። አንድነት ፓርቲ በበኩሉ በቀድሞ ቅንጅት መተዳደሪያ ደንብ መሰረት ትክክለኛው የቅንጅት ወራሽ እንደሆነ በተደጋጋሚ ሲገልፅ መቆየቱ የሚታወስ ነው።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ኅዳር 9 ቀን 2001</a></p>

</body>
</html>	
