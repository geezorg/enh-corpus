<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የእነ ዶ/ር ብርሃኑ ነጋ ንብረት እንዲወረስ ተወሰነ </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእነ ዶ/ር ብርሃኑ ነጋ ንብረት እንዲወረስ ተወሰነ</h2>


<p>ሐሙስ ሐምሌ 30/2001 ዓ.ም የተሰየውመው የፌደራል የመጀመሪያ ጀረጃ ፍ/ቤት 8ኛ ወንጀል ችሎት፣ ዶ/ር ብርሃኑ ነጋን ጨምሮ የ28 ታዋቂ ግለሰቦች ንብረት በተመለክተ ውሳኔ ማስተላለፉ ታውቋል።</p>

<p>ዶ/ር ብርሃኑ ነጋ፣ አቶ ክፍሉ ታደሰ፣ አቶ አበበ ወርቄ እንዲሁም ሌሎች በተለያየ ጊዜ በስራ አስኪያጅነት የመሩትና ፕ/ር መስፍን ወ/ማርያም፣ ዶ/ር ብርሃኑ ነጋ፣ ወ/ሮ አመለወርቅ ታደሰ፣ ዶ/ር ቆንጂት፣ አቶ ክብር ገና፣ ዶ/ር ሽመልስ ተክለጻድቅ፣ ዶ/ር ሻውል ኃይሉ ሻውል... የመሳሰሉት ታዋቂ ግለሰቦች ንብረት የሆነው አዲስ ብሮድካስቲንግ ኩባንያ የቀድሞ ስራ አስኪያጅ የነበሩት አቶ አበበ ወርቄ፣ ከቀረጥ ነፃ የገባ የህትመት ማሽን አስይዘው ብድር ተፈራርመዋል በሚል ወንጀል ነበር ክስ የተመሰረተባቸው።</p>

<p>የፌ/መ/ደረጃ ፍ/ቤት 8ኛ ወንጀል ችሎት ሐሙስ እለት ባሳለፈው ውሳኔ፣ አቶ አበበ ወርቄ በተከሰሱበት ወንጀል ጥፋተኛ ሆነው በመገኘታቸው 1 ሚሊዮን 437 ሺህ 616 ብር ከ80 ሳንቲምና በአንድ ዓመት እስር ውሳኔ የተላለፈባቸው አቶ አበበ ወርቄ፣ ከአንድ ወር በፊት ወደ አሜሪካ እንዳቀኑና በወቅቱም «ለሕይወታቸው በመስጋት አገር ለቀው ለመሰደድ እንደተገደዱ» የሚገልጽ ዘገባ ውጭ በሚገኙ ድረገጾች መዘገቡ ይታወሳል።</p>

<p>በምህፃረ-ቃል «ABC» ተብሎ የሚጠራው ኩባንያ፣ ጥቅምት 28/1999 ዓ.ም ፒያሳ ከሚገኘው የዳሽን ባንክ ቅርንጫፍ ጋር ከቀረጥና ታክስ ነፃ ሆነው የገቡ የሕትመት መሳሪያዎችን በማስያዝ 800 ሺህ ብር ተበድሮ ተገኝቷል። ኩባንያው ከቀረጥና ታክስ ነፃ የገቡ እቃዎችን አላግባብ በመጠቀም በሚል በቀረበበት የወንጀል ክስ አምስት መቶ አንድ ሺህ ብር እንዲቀጣ ውሳኔ ተላፎበታል። የኩባንያው ንብረትም በመንግሥት እንዲወረስ ተውስኗል።</p>

<p>ወ/ሮ አመለወርቅ ታደሰ በተከሰሱበት ከቀረጥና ታክስ ነፃ ሆነው የገቡ የሕትመት መሳሪዎችን ለመሸጥ በመሞከር ወንጀል ጥፋተኛ ሆነው በመገኘታቸው 250 ሺብ ብር የገንዘብ ቅጣትና የ6 ወራት እስራት ተወስኖባቸዋል። ወ/ሮ አመለወርቅ ታደሰም በተላለፋበቸው ውሳኔ መሰረት ወደ ቃሊቲ ማረሚያ ቤት ወርደዋል።</p>

<p>ይህ በእንዲህ እንዳለ፣ ከግንቦት 7 ንቅናቄ ጋር በተያያዘ በሌሉበት ክስ የተመሰረተባቸውን 13 ሰዎች በተመለከት ዐቃቤ ህግ የቅጣት አስተያየት እንዲሰጥ ለከነገ በስቲያ ቀጠሮ ሰጥቷል። የፌ/ከ/ፍ/ቤት 2ኛ ወንጀል ችሎት ሐሙስ ዕለት በዋለው ችሎት፣ ብርጋዴር ጄኔራል ተፈራ ማሞ የክስ መዝገብ ላይ ክስ ከተመሰረተባቸው 46 ሰዎች መካከል 28ቱ እንዲከላከሉ፣ ሶስት በዋስትና ከእስር ተለቀው ክሱን እንዲከላከሉና አንድ ተከሳሽ ደግሞ በሌሉበት ከቀረበባቸው ክስ በነፃ እንዲሰናበቱ ብይን ሰጥቷል።</p>

<p>በነበብርጋዴር ጄ/ል ተፈራ ማሞ የክስ መዝገብ በሌሉበት ክስ የተመሰረተባቸው እነ ዶ/ር ብርሃኑ ነጋን በተመለከተ፣ ፍ/ቤቱ ጥፋተኛ ሆነው ተገኝተዋል ሲል በይኗል። በሌሉበት ክስ የተመሰረተባችው ዶ/ር ብርሃኑ ነጋ፣ አቶ አንዳርጋቸው ጽጌ፣ አቶ ሙሉነህ ኢዩኤል፣ አቶ ኤፍሬም ማዴቦ፣ አቶ ዳንኤል አሰፋ፣ አቶ ቸኰል ጌታሁን፣ አቶ መስፍን አማን፣ ጋዜጠኛ ፋሲል የኔአለም፣ ጋዜጠና ደረጀ ሐብተወልድ፣ ሌ/ኰ አለበል አማረ፣ አቶ ያረጋል ይማም፣ አቶ አወቀ አፈወርቅ እና ዳን የተባሉት ሲሆኑ፣ በተመሰረተባችው ክስ ጥፋተኛ ሆነው በመገኘታቸው ዐቃቤ ሕግ የቅጣት አስተያየቱን እንዲያቀርብ ፍ/ቤቱ ትዕዛዝ በማስተላለፍ ለፊታችን ሐሙስ ነሐሴ 7 ቀን 2001 ዓ.ም ቀጠሮ ሰጥቷል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ነሐሴ 5 ቀን 2001</a></p>

</body>
</html>	
