<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንዳርጋቸው ጽጌና ኢሳያስ አፈወርቂ አስመራ ውስጥ ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንዳርጋቸው ጽጌና ኢሳያስ አፈወርቂ አስመራ ውስጥ ተዋያዩ</h2>


<p>የግንቦት 7 የፍትህ የነፃነትና የዴሞክራሲ ንቅናቄ መስራችና ዋና ጸሐፊ የሆኑት አቶ አንዳርጋቸው ጽጌ ኤርትራ መግባታቸውን ለንቅናቄው ቅርብ የሆኑ ምንጮች ለዝግጅት ክፍላችን ገለጹ።</p>

<p>አቶ አንዳርጋቸው ጽጌ ለንቅናቄው የሚሆን ማዕከላዊ ጽ/ቤት አስመራ ውስጥ ለመክፈት ባለፈው ቅዳሜ አስመራ መግባታቸውንና ለህትመት እስከገባንበት ትናንት ምሽት ድረስ ከአገሪቱ መሪ ኢሳያስ አፈወርቂ እና ከሌሎች የአገሪቱ ባለስልጣናት ጋር እንዲሁም መሰረታቸውን ኤርትራ ካደረጉ ተቃዋሚዎች ጋር ውይይት በማድረግ ላይ እንደሚገኙ ለማወቅ ተችሏል።</p>

<p>ዶ/ር ብርሃኑም ከሳምንታት በኋላ አስመራን ለመጎብኘት በዝግጅት ላይ እንደሚገኙ የገለጹት ምንጮቻችን ዶክተሩ በአስመራ ቆይታቸው ከአቶ ኢሳያስ አፈወርቂ እና ከሌሎች የሻዕቢያ ባለስልጣናትና ጀነራሎች ጋር በንቅናቄው አላማና የትግል ስትራተጂ ዙሪያ እንደሚመካከሩ ጨምረው ገልጸውልናል። ይህ ዜና ለመጀመሪያ ጊዜ በኢትዮጵያን ሪቪው ድረ ገጽ ይፋ መደረጉን ተከትሎ ከኢትዮጵያ ውጭ የሚግኙ ኢትዮጵያውያን በተለያዩ ድረ ገጾች በዶ/ር ብርሃኑ ላይ ድጋፍም ተቃውሞም በመሰንዘር ላይ ናቸው።</p>

<p>አዲስ አበባ ውስጥ አውራምባ ታይምስ በዚሁ ጉዳይ ያነጋገራቸው አስተያየት ሰጪዎችም ሁኔታውን በጥርጣሬ ተመልክተውታል። አንድ የአዲስ አበባ ዩኒቨርስቲ የፖለቲካል ሳይንስ አለም አቀፍ ግንኙነት መምህር ይህንኑ አስመልክተው ለዝግጅት ክፍላችን በሰጡት አስተያየት «የሻዕቢያ ጥላቻ በኢህአዴግ መሪዎች ላይ ብቻ ነው ብሎ መደምደም የዋህነት ነው» ብለዋል መምህሩ አያይዘውም «አሁን በኤርትራ ስልጣን ይዞ የሚገኘው አመራር በኢትዮጵያና በኢትዮጵያዊነት ላይ ጥላቻ ያለው ነው ካሉ በኋላ ከእንዲህ አይነት የጎረቤት ጠላት ጋር መስራት መዘዝ አለው» በማለት አስተያየታቸውን ሰጥተዋል። ሌላው አስተያየት ሰጪ በበኩላቸው ንቅናቄው ከአቶ ኢሳያስ ጋር መስራት የፈለገበት ምክንያት - ሻዕቢያ ለኢትዮጵያ ተቆርቋሪ ስለሆነ፣ አሊያም ደግሞ በአገራችን ዲሞክራሲ እንዲሰፍን ፍላጎት አለው ብሎ ስለሚያምን ሳይሆን ንቅናቄው ከሚከተለው ሁሉን አቀፍ የትግል ስልት አንጻር ለትግሉ ብቸኛዋ የስትራተጂ ቦታ ኤርታራ በመሆኗና ምርጫም ስለሌለው ነው ብለዋል።</p>

<p>በአገር ውስጥና በውጭ የሚገኙ ኢትዮጵያውያን ትውልደ ኢትዮጵያዊያን ትልቅ የመንጋገሪያ አጀንዳ የሆነው ይህ ዜና ኢህአዴግን አጥብቅው በሚያወግዙ ድረገጾችና ቡድኖች ዘንድም በአወንታዊ ጎኑ አልታየም። አሌክስ ብርሃኑ የተባሉ ጸሀፊ በ nazret.com ድረ ገጽ The Ginbot Guys Did it As Predicted! (ግንቦት ሰባቶች ቀደም ሲል እንደተገመተው አደረጉት! በሚል ርዕስ ባሰፈሩት ሀተታ እርምጃው «የኢትዮጵያን ህዝብ ሞራል የማይመጥን» ብለውታል። ግንቦት 7ን እንደሚደግፉ የገለጹት ሌላው አስተያየት ሰጪ ድግሞ «እነ ዶ/ር ብርሃኑ እንደህ አይነት ስህተት ውስጥ ይገባሉ ብዬ አላምንም ፤ ወደ ኤርትራ የሚደረገው ሩጫ «የጠላቴ ጠላት ወዳጄ ነው» በሚል ጊዜያዊ እልህ ብቻ የተቃኘ ይመስላል ሻዕቢያ የሁላችንም ጠላት ነው» በሚል ጊዜያዊ እልህ ብቻ የተቃኘ ይመስላል ሻዕቢያ የሁላችንም ጠላት ነው ይሁን ቢባልና ቢሳካ እንኳን ሻዕቢያ የሚደግፈን ለጽድቅ ብሎ አይድለም ከኛ ወፍራም ካሳ ይፈልጋል የምንከፍለው ካሳ ደግሞ የዛኑ ያህል ከባድ ስለሚሆን ከአመታት በፊት ኢህአዴግ የሰራውን ስህተት መድገም ነው የሚሆነው። ሻዕቢያ የኢትዮጵያ ታሪካዊ ጠላት ነውና እነ ዶ/ር ብርሃኑ ደጋግመው ሊያስቡበት ይገባል ብለዋል። ከወ/ሪት ብርቱካን ዳግም መታሰር ጋር በተያያዘ ኢህአዴግ የሚተቹ ጽሁፎችን በተለያዩ ድረ ገጾች ላይ በመጻፍ የሚታወቁት የቺካጎው ግርማ ካሳ በበኩላቸው «በኤርትራ ያሉ ወገኖቻችን በላያቸው ላይ የግፍ ቀንበር ተጭኖባቸው አቶ ኢሳያስ አፈወርቂ ለተቀረው ኢትዮጵያዊ መፍትሄ ይሆናሉ ብሎ ማሳብ የዋህነት ነው።» ይላሉ።</p>

<p>በዚሁ ዙሪያ የኢትዮጵያ መንግሥት አቋም ምን እንደሆነ ለማወቅ የአውራምባ ታይምስ ዝግጅት ክፍል ያደረገው ሙከራ ለጊዜው ባይሳካም አንዳንድ አስተያየት ሰጪዎች የጸረ-ሽብተኝነት ሕጉ በሚኒስትሮች ምክር ቤት ጸድቆ በአፋጣኝ ወደ ፓርላማ እንዲላክ መደረጉ ከዚሁ ጋር የተያያዘ ነው ብለውታል።</p>


<p class="align-center"><a href="/Gazettas/AwrambaTimes/info/AwrambaTimes.sera.html">ከአውራምባ፡ታይምስ ግንቦት 25 ቀን 2001</a></p>

</body>
</html>	
