<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በውጭ የሚኖሩ ኢትዮጵያውያን ከተቋቋመሙ ዳይሬክቶሬት ጋር ግንኙነታቸውን እንዲያጠናክሩ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በውጭ የሚኖሩ ኢትዮጵያውያን ከተቋቋመሙ ዳይሬክቶሬት ጋር ግንኙነታቸውን እንዲያጠናክሩ ተጠየቀ</h2>


<p>በውጭ የሚኖሩ ኢትዮጵያውያን ከተለያዩ አካላት ጋር በመተባበር ችግሮቻቸውን ለመፍታት ከተቋቋመው ዋና ዳይሬክቶሬት ጋር ያላቸው ግንኙነትእንዲጠናከሩ የውጭ ጉዳይ ሚኒስቴር ጠየቀ።</p>

<p>በሚኒስቴሩ ውጭ የሚኖሩ ኢትዮጵያውያን ጉዳዮች ዋና ዳይሬክቶሬት ኃላፊ አምባሳደር ውብሸት ደምሴ ባለፈው ዓርብ እንደገለጹት፤ በውጭ የሚኖሩ ኢትዮጵያውያን በአገር ውስጥም ሆነ በውጭ አገር የሚያጋጥሟቸውን ችግሮች ለመፍታት ራሱን የቻለ ዳይሬክቶሬት ቢቋቋምም አብዛኛዎቹ የዳይሬክቶሬቱን መቋቋም እንኳ አያውቁም።</p>

<p>ዳይሬክቶሬቱ በውጭ የሚኖሩ ኢትዮጵያውያን ችግሮች ሲያጋጥሟቸው ከሚኖሩባቸው አገሮች መንግሥታት ጋር በመተባበር ችግራቸውን ለመፍታት የሚንቀሳቀስ መሆኑን አምባሳደር ውብሸት ገልጸዋል።</p>

<p>ዳይሬክቶሬቱ በተለይም በውጭ የሚኖሩ ኢትዮጵያውያን ተደራጅተው መብታቸውን በተሻለ ሁኔታ እንዲያስጠብቁና ከእናት አገራቸው ጋር የቅርብ ትስስር እንዲኖራቸው ከማስቻል አኳያ የጎላ ጠቀሜታ እንዳለው ጠቁመዋል።</p>

<p>ወደአገራቸው መጥተው በተለያዩ የልማት ዘርፎች ለመሰማራትና መዋዕለንዋያቸውን ለማፍሰስ የሚፈልጉ ኢትዮጵያውያን ደግሞ ጉዳያቸውን ከሚመለከታቸው አካላትና መሥሪያ ቤቶች ጋር በመተባበር በተቻለ ፍጥነት ለማስጨረስ እንደሚንቀሳቀሱም አመልክተዋል።</p>

<p>እንዲሁም ኢትዮጵያውያኑ ስለአገራቸው ወቅታዊ መረጃዎችን እንዲያገኙ፣ በአገራዊ ጉዳዮች ላይ ያላቸውን ግንዛቤ እንዲያዳብሩና በተለያዩ ጉዳዮች ዙሪያ አስፈላጊውን ምክር እንዲያገኙ ዳይሬክቶሬቱ ጉልህ ሚና እንደሚጫወት አምባሳደር ውብሸት ተናግረዋል።</p>

<p>ዳይሬክቶሬቱ በውጭ ከሚኖሩ ኢትዮጵያውያን ጋር ቀጥተኛ ትስስር ካላቸው እንደ ንግድና ኢንዱስትሪ ሚኒስቴር፣ የኢሚግሬሽንና ዜግነት ጉዳይ መምሪያ፣ የክልል መንግሥታት እንዲሁም ከኢንቨስትመንት፣ አገር ውስጥ ገቢና የጉምሩክ ባለሥልጣናት ጋር በቅንጅት እንደሚሠራ አስረድተዋል።</p>

<p>የሚከሰቱ ችግሮች ከባለጉዳዮቹም ሆነ ከዳይሬክቶሬቱ አቅም በላይ ሆነው ሲገኙ ዳይሬክቶሬቱ ለበላይ አካላት በማቅረብ መፍትሔ እንዲያገኙ እንደሚያደርግም አምባሳደር ውብሸት ጠቁመዋል።</p>

<p>የተጠቀሱትን ተግባራት በተሳካ ሁኔታ ለማከናወንና በውጭ የሚኖሩ ኢትዮጵያውያንን ለመርዳት ከ37 በላይ ዲፕሎማቶች በተለያዩ አገሮች በሚገኙ የኢትዮጵያ ኤምባሲዎች መመደባቸውን አምባሳደሩ ጠቁመው፤ በዘጠኝ ክልሎችም ጉዳይ አስፈፃሚዎች መመደባቸውን አስረድተዋል።</p>

<p>በመሆኑም በውጭ የሚኖሩ ኢትዮጵያውያን ወደ አገር ውስጥ ከመጡ በኋላም ሆነ ውጭ እያሉ ዳይሬክቶሬቱን የማነጋገርና የሚያጋጥሟቸውን ችግሮች በጋራ የመፍታት ባህል እንዲያዳብሩ አምባሰደሩ ውብሸት አሳስበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 22 ቀን 1994</a></p>

</body>
</html>	














