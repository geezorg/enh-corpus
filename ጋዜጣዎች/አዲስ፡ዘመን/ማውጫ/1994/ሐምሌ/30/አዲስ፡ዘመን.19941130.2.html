<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዓቃቤ ሕግ በእነ አቶ አሰፋ አብርሃ ላይ አዲስ ክስ ለመመሥረት ያቀረበው ማመልከቻ ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዓቃቤ ሕግ በእነ አቶ አሰፋ አብርሃ ላይ አዲስ ክስ ለመመሥረት ያቀረበው ማመልከቻ ውድቅ ሆነ</h2>


<p>ዐቃቤ ህግ በእነ አቶ አሰፋ አብርሃ ላይ ከዚህ ቀደም መስርቶት የነበረውን ክስ በአዲስ ለመተካት ያቀረበውን ማመልከቻ የፌዴራሉ ጠቅላይ ፍርድ ቤት እንዳልተቀበለው ገለጸ።</p>

<p>የሥነ ምግባርና ፀረ ሙስና ኮሚሽን ዐቃቤ ህግ ሐምሌ 8 ቀን 1994 ዓ.ም በተፃፈ ማመልከቻ በተከሳሾቹ ላይ አዲስና ወሳኝ ማስረጃ ማግኘቱን በመጥቀስ የቀድሞው ክሱ ተነስቶለት ክሱን በአዲስ መልክ ለማቅረብ እንዲፈቀድለት አመልክቶ እንደነበር ፍርድ ቤቱ አስታውሷል።</p>

<p>በዚሁ ወቅት ዐቃቤ ህጉ ክሱን በአዲስ መልክ ማቅረብ የሚችልበትን ጉዳይ እንዲያስረዳ ችሎቱ እድል ሰጥቶት ክሱን በአዲስ መልክ ለማቅረብ ይረዱኛል ያላቸውን የህግ አንቀጾች በመጥቀስ ማብራሪያ ማቅረቡንም ችሎቱ አመልክቷል።</p>

<p>የተከሳሽ ጠበቆችም በበኩላቸው ሕግ የራሱ የሆነ አካሄድና ሥርዓት እንዳለው በማውሳት በዚህ ጉዳይ ላይ ዐቃቤ ሕጉ ራሱና በፍርድ ቤት ትዕዛዝ ክሶቹን ሲያሻሽልና ሲለውጥ ቆይቶ አሁን ወሳኝ ደረጃ ላይ በተደረሰበት ወቅት ክሴን ልለውጥ ማለቱ አግባብነት ስለሌለው ፍርድ ቤቱ ሊቀበለው አይገባም በማለት ተከራክረው ነበር።</p>

<p>ፍርድ ቤቱም ይህንኑ ከመረመረ በኋላ በትናንት ውሎው ዐቃቤ ህግ በአዲስ መልክ ያቀረበው የክስ ማመልከቻ የበለጠ ተዘርዝሮ ከመቅረቡ ውጭ ከዚህ ቀደሙ የሚለይበት አዲስ ነገር ስለሌለ እንዳተቀበለው ገልጿል።</p>

<p>ፍርድ ቤቱ ባለፈው ሰኔ 17 ቀን 1994 ዐቃቤ ህግ ያቀረባቸውን የክስ ማመልከቻዎች እንደገና በማሻሻል ግልጽ በሆነ መንገድ እንዲያቀርብ ባስተላለፈው ውሳኔ መሰረት ክሶቹ ተሻሽለው አለመቅረባቸውን አረጋግጧል። በዚህም መሰረት ዐቃቤ ህግ ይህንኑ የፍርድ ቤቱን ውሳኔ ተግባራዊ በማድረግ መስከረም 23 ቀን 1995 ዓ.ም እንዲቀርብ አዟል።</p>

<p>ፍርድ ቤቱ በትናንት ውሎው አቶ ስዬ አብርሃ ወህኒ ቤት እየደረሰብኝ ነው ያሉትን በደል አስመልክቶ ያቀረቡትን አቤቱታም መርምሮ ውሳኔ ሰጥቷል።</p>

<p>ተከሳሹ ለፍርድ ቤቱ በቃል እንዳመለከቱት ላለፉት ዓመታት ከሌሎች መሰል ተከሳሾች ጋር ከቆዩበት ከአዲስ አበባ ማረሚያ ቤት ወጥተው ያለ በቂ ምክንያት ለብቻቸው ወደ አለም በቃኝ እስር ቤት ተወስደዋል።</p>

<p>ከዚህም ሌላ ከሌሎች የህግ ታሳሪዎች በተለየ ጋዜጦች እንዳይገቡልኝ ታግጃለው። ከቤተሰቦቼ በስተቀር ሌሎች እንግዶችም እንዳይጎበኙን ተደርጌአለሁ ብለዋል።</p>

<p>የማረሚያ ቤቱ አስተዳዳሪ ለፍርድ ቤቱ ትናንት እንደገለጹት ግለሰቡ ከዚህ ቀደም ከነበሩበት ማረፊያ ቤት የተወሰዱት ለእሳቸው የተሻለ ነው በሚል እምነት ነው። ከፈለጉ ግን አሁንም ማረፊያቸውን መቀየር ይቻላል ብለዋል።</p>

<p>ጋዜጦችንና የሚጎበኙአቸውን ሰዎችን አስመልክቶ የቀረበውን አቤቱታ በተመለከተ ግን የማረሚያ ቤቱ ኃላፊ አስተባብለዋል።</p>

<p>ፍርድ ቤቱ ይህንኑ አስመልክቶ ለማረሚያ ቤቱ ባስተላለፈው ትዕዛዝ አቶ ስዬ ይመቸኛል ወዳሉበት ማረፊያ እንዲዛወሩ፣ ሌሎች ታሳሪዎች የሚያገኙት መብት ሁሉ እንዲጠበቅላቸው አሳስቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 30 ቀን 1994</a></p>

</body>
</html>	














