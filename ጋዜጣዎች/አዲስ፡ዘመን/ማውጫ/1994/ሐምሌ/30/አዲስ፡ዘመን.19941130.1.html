<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲሱ የማስተር ፕላን ክለሳ ላይ አገር አቀፍ ኮንፍረንስ ሊካሄድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዲሱ የማስተር ፕላን ክለሳ ላይ አገር አቀፍ ኮንፍረንስ ሊካሄድ ነው</h1>


<p>የአዲስ አበባ ማስተር ፕላን ክለሳ ፕሮጀክት ጽ/ቤት አዲሱን የማስተር ፕላን ክለሳ ከነገ ጀምሮ ለሕዝብ ለማሳወቅ ሀገር አቀፍ ኮንፈረንስና ኤግዚቢሽን እንደሚካሄድ አስታወቀ።</p>

<p>የጽ/ቤቱ ኃላፊ አቶ ማቴዎስ አስፋው ሰሞኑን ለጋዜጣው ሪፖርተር እንደገለጹት፤ ሀገር አቀፍ ኮንፈረንሱ ከነሐሴ አንድ ቀን 1994 ዓ.ም ጀምሮ ለአራት ቀናት የሚካሄድ ሲሆን፤ የዚሁ ኮንፈረንስ አካል የሆነ ለአሥር ቀናት የሚቆይ ኤግዚቢሽንም ይከፈታል።</p>

<p>እንደ አቶ ማቴዎስ ማብራሪያ የኮንፈረንሱ ዓላማ አዲሱ የማስተር ፕላን ክለሳ ጸድቆ ተግባራዊ ከመሆኑ በፊት ለህዝቡ ግልጽ ለማድረግና በቀጣዩ ሥራ ላይ ለመነጋገር ሲሆን፤ ከነሐሴ 4-12 ቀን 1994 ዓ.ም የሚካሄደው ኤግዚቢሽንም የአዲሱ ማስተር ፕላን ክለሳ ጥናት ሂደትና ዋና ዋና የሆኑ የከተማዋን ገጽታ የሚያሳዩ ፎቶግራፎችን በማቅረብ የተከናወኑ ሥራዎችን ለሕዝቡ ግንዛቤ ለማስጨበጥ ነው። በተጨማሪም ሕዝቡና የሚመለከታቸው መንግሥታዊና መንግሥታዊ ያልሆኑ አካላት ለአፈጻጸሙ የበኩላቸውን አስተዋጽኦ እንዲያበረክቱ ለማስቻል ነው።</p>

<p>የማስተር ፕላን ክለሳው በሕዝብ ተሳትፎ የተከናወነ መሆኑን የጠቆሙት አቶ ማቴዎስ የመጀመሪያ ደረጃ በነበረው ጥናት ላይ ከአንድ መቶ ያላነሱ ሕዝባዊ አውደ ጥናቶች በሀገር አቀፍ ደረጃ ተካሂደው በጽዳት፣ በመኖሪያ ቤቶች፣ በመዘጋጃ ቤቶች አገልግሎት አሰጣጥና መሰል የተለያዩ ጉዳዮች ተነስተው መዳሰሳቸውን አስረድተዋል። የተለያዩ መንግሥታዊና መንግሥታዊ ያልሆኑ አካላትንና የከተማዋን ነዋሪ ባሳተፉት በእነዚህ ሕዝባዊ ዓውደ ጥናቶች የተሠነዘሩት ሀሳቦች ለማስተር ፕላን ክለሳ ዝግጅት አጋዥ እንደነበሩ አመልክተዋል።</p>

<p>በተጨማሪም በተለያዩ የመረጃ ምንጮች በመታገዝ፣ የሌሎችንም ሀገሮች ተሞክሮ በማየት፣ በማስተር ፕላን ልምድ ያላቸውን ባለሙያዎች የምክር አገልግሎት በመጠየቅና ኢትዮጵያውያን ባለሙያዎችንም ወደ ውጭ ሀገር በመላክ ሙያዊ ጥናታዊ ጉብኝት እንዲያካሂዱ በማድረግ የማስተር ፕላን ክለሳውን ለማዘጋጀት መቻሉን ኃላፊው ገልጸዋል።</p>

<p>በአዲሱ የማስተር ፕላን ክለሳ ዝግጅት ወቅት በአዲስ አበባ ከተማ ዙሪያ ያሉ የገጠር አካባቢዎች ግምት ውስጥ መግባታቸውን የገለጹት፤ አቶ ማቴዎስ በድንበሮች አካባቢ በሚከናወኑ የጋራ የልማት ጉዳዮች ላይ ችግሮች እንዳይከሰቱ ተገቢው ጥንቃቄ መደረጉን ጠቁመዋል።</p>

<p>ጽ/ቤቱ አዲስ አበባ ከተማና ሌሎች የክልል ከተሞች ስለሚኖራቸው ግንኙነትና ፈጣን ዕድገት የሚያመጡበትን ሁኔታ ከፌዴራል ጉዳዮች ሚኒስቴር ጋር በጋራ እየሠራ መሆኑን አቶ ማቴዎስ አመልክተው፤ የአዲስ አበባና የክልል ከተሞች ግንኙነት መጠናከር እንዳለበት ገልጸዋል።</p>

<p>አቶ ማቴዎስ የማስተር ፕላን ክለሳን አስፈላጊነት እንዳስረዱት አዲስ አበባ ከተማ ከተመሠረተች ጊዜ ጀምሮ ስምንት ተከታታይ ማስተር ፕላኖች ተሠርተውላታል። ይሁን እንጂ ከከተማዋ እቅድ ውጪ ባሉባት ኢኮኖሚያዊ፣ ማኅበራዊ፣ ፖለቲካዊ ችግሮች ሳቢያ ዕድገቷ ወደኋላ ቀርቷል። አዲሱ ማስተር ፕላን ከወቅታዊ ሁኔታዎች ጋር በማጣጣም ማሻሻል አስፈላጊ ሆኖ ተገኝቷል።</p>

<p>በኮንፈረንሱ ላይ የክልል መስተዳድር ኃላፊዎች፣ መንግሥታዊና መንግሥታዊ ያልሆኑና ዓለምአቀፍ ድርጅቶች ተካፋይ እንደሚሆኑ ከወጣው ፕሮግራም ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 30 ቀን 1994</a></p>

</body>
</html>	














