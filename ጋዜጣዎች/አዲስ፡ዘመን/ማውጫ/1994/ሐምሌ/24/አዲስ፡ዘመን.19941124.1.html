<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓይን ባንክን ለማቋቋም የሚያስችል ረቂቅ ሕግ ተዘጋጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዓይን ባንክን ለማቋቋም የሚያስችል ረቂቅ ሕግ ተዘጋጀ</h1>


<p>በኢትዮጵያ የዓይን ባንክ ለማቋቋም የሚያስችል ረቂቅ ህግና ጊዜያዊ አስተዳደራዊ መመሪያ ማዘጋጀቱን የጤና ጥበቃ ሚኒስቴር አስታወቀ።</p>

<p>የጤና ጥበቃ ምክትል ሚኒስትር ዶክተር ደምሴ ታደሰ ባንኩን ለማቋቋምትናንት በተዘጋጀ ዓውደ ጥናት መክፈቻ ላይ እንደተናገሩት፤ ከመንግሥት የጤና አገልግሎት አቅርቦት መካከል አንደኛው ጥረት የዓይን ስውርነት ችግርን መከላከልና ማዳን ነው።</p>

<p>በሽታውን ከመከላከልና ከማዳን ጥረት አኳያም በአገሪቱ ያለው አቅም እየተገነባ መሆኑን ጠቁመው፤ እንደ ኢትዮጵያ ባሉ አገሮች ለዓይነስውርመነሻ ኩፍኝ የቪታሚን ኤ እጥረትና ልዩ ልዩ አደጋዎች መሆናቸውን አመልክተዋል።</p>

<p>የዓይን ብሌን ብርሃን አሳላፊ ሕብረህዋስ ክፍል ከሙታን ላይ በሙያዊቀዶ ሕክምና በመውሰድ በእይታ ግርዶሽ ወይም በብራንፊ የሚሰቃዩ ወገኖችን ለመታደግ በሕጋዊ አፈጻጸሙ ላይ የሕግና የጤና ባለሙያዎች በጥልቅ እንዲመክሩበት ምክትል ሚኒስትሩ አሳስበዋል።</p>

<p>የሌሎች አገሮች ሃይማኖታዊ፣ ባህላዊ፣ ማህበራዊ፣ ፖለቲካዊና ኢኮኖሚያዊ አመለካከቶች ከኢትዮጵያ ሕግና ተጨባጭ ሁኔታ ጋር የዓውደ ጥናቱ ተሳታፊዎች እንዲያገናዝቡ ጠይቀው የዓይን ባንክ ማቋቋሚያና ጊዜያዊ አስተዳደራዊ መመሪያው የተዘጋጀው ቋሚ ህግ ለዘለቄታው ለማርቀቅ ታስቦእንደሆነም ተናግረዋል።</p>

<p>በጤና ጥበቃ ሚኒስቴር የተላላፊና ሌሎች በሽታዎች መከላከያና መቆጣጠሪያ ቡድን መሪ ዶክተር ወልደፃዲቅ መኩሪያ ኢትዮጵያ ውስጥ 12 ሚሊዮንየሚገመት ሕዝብ በዓይንማዝ (ትራኮማ) በሽታ መያዙን በማመልከት ከዚህ ውስጥ አንድ ነጥብ ስምንት ሚሊዮን ሕሙማን አስቸኳይ ቀዶ ሕክምና ካገኙማየት የሚችሉ መሆናቸውን አስረድተዋል።</p>

<p>በኢትዮጵያ ለዓይነ ስውርነት ከሚዳርጉ በሽታዎች መካከል ዋነኛዎቹ የዓይንሞራ ግርዶሽና የዓይንማዝ እንደሆኑም አስረድተዋል።</p>

<p>በአዲስ አበባ ዩኒቨርሲቲ የዓይን ሕክምና ትምህርት ክፍል የዓይን ብርሃን ማስተላለፊያ ወይም ብራንፊ ሕክምና (ኮርኒያ) ክሊኒክ ከፍተኛ ባለሙያ ዶክተር ዮናስ ጥላሁን እንደገለጹት ከሕይወታቸው ህልፈት በኋላየዓይናቸውን የመስታወት ትንሽ ክፍል ብቻ ለባንኩ መለገስ የሚችሉ ወገኖች ለማግኘት ኅብረተሰቡን ማስተማርና ማሳመን ያስፈልጋል።</p>

<p>ዓውደ ጥናቱ ከጤና ጥበቃ ሚኒስቴር ጋር በመተባበር ያዘጋጀው የኦርቢስ ዓለም አቀፍ የኢትዮጵያ ተወካይ ዶክተር ወንድሙ ዓለማየሁ በኢትዮጵያ ውስጥ በአብዛኛው ሕፃናትን፣ ወጣቶችንና አምራቹን ኃይል ለረዥም ዕድሜ እይታን የሚከለክልና ብሎም የሚያሳውረውን በሽታ ለመከላከል ኦርቢስ ለባለሙያዎች ሥልጠና ሲሰጥ ቆይቷል።</p>

<p>ለባንኩና ለሕክምናው የሚያስፈልጉ ልዩ ልዩ ቁሳቁስ ድርጅቱ በቅርቡ ማቅረቡንም አስረድተዋል።</p>

<p>እስካሁን ከአሜሪካ አገር ከተገኘ የዓይን ብርሃን ማሳለፊያ ክፍል ወይም ኮርኒያ ለተለያዩ ወገኖች ሕክምናው ተሰጥቶ ማየት መቻላቸው የተገለጸ ሲሆን፤ አንድ የሕክምናው ዕድል ተጠቃሚ ደግሞ ከዓይነ ስውርነት ችግር መላቀቃቸውን በዓውደ ጥናቱ ላይ መስክረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 24 ቀን 1994</a></p>

</body>
</html>	














