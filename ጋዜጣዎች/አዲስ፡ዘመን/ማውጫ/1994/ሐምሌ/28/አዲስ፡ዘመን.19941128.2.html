<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የካሉብን የተፈጥሮ ጋዝ ክምችት ልማትን ወደግል ለማዞር ጥረት እየተደረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የካሉብን የተፈጥሮ ጋዝ ክምችት ልማትን ወደግል ለማዞር ጥረት እየተደረገ ነው</h2>


<p>በካሉብ ያለውን የተፈጥሮ ጋዝ ክምችት ማልማት የጀመረውን የካሉብ ጋዝ አክሲዮን ማኅበር ወደግል ለማዞር የተወሰነውን ውሳኔ ተግባራዊ ለማድረግ ጥረት እየተደረገ መሆኑ ተገለጸ።</p>

<p>በማዕድን ሚኒስቴር ሰሞኑን በማዕድንና ፔትሮሊየም ኢንቨስትመንት ዙሪያ በመስኩ ለተሰማሩ ባለሀብቶች በተካሄደው ዓውደጥናት ላይ "የፔትሮሊየም አለኝታና የፍለጋው ሁኔታ" በሚል ርዕስ የፔትሮሊየም ሥራዎች መምሪያ ኃላፊ አቶ ዐቢይ ሁነኛው ባደረጉት ገለጻ እንዳስታወቁት፣ 76 ቢሊዮን ሜትር ኩብ የሚገመት የተፈጥሮ የጋዝ ክምችትን በማልማት ከፍተኛ የመንግሥት ድርሻ ያለውን ይህን አክሲዮን ማኅበር ወደግል ለማዞር ከተለያዩ ሁለት ኩባንያዎች ጋር የመግባቢያ ሰነድ ተፈርሟል።</p>

<p>ሰነዱ የመግባቢያ እንደመሆኑ መጠን፣ ሊቀጥልም ሆነ ሊፈርስ የሚችል ነው ያሉት አቶ ዐቢይ፣ ይህን ሰነድ ከፈረሙት ሁለት የሩሲያ ኩባንያዎች ውስጥ አንዱ የሆነው ሜታኖን ኩባንያ፣ የተፈጥሮ ጋዝን ወደ ፈሳሽ ለመለወጥ የሚያስችል አዲስ ቴክኖሎጂና ፈቃድ አለኝ ብሎ መቅረቡ አስደሳች ነው ብለዋል።</p>

<p>ኩባንያው ካሉብን ለማልማት ከአሜሪካ ኩባንያ ጋር በሽርክና ለመሥራት ማቀዱን አቶ ዐቢይ ገልጸው፣ ይህ ፈቃድ ከተሳካ ለልማቱ ተግባር ከፍተኛ አስተዋፅኦ እንደሚኖረው ገልጸዋል።</p>

<p>ከካሉብ ጋር ተመሳሳይነት ያለው የተፈጥሮ ጋዝ ክምችት በምሥራቁ የሀገሪቱ ክፍል ሂላላ በሚባል ቦታ እንደተገኘ ጠቁመው፤ ይህም በተጨማሪ ጥናት ሊለማ የሚችል መሆኑን ገልጸዋል። በዚሁ ክልል በተለያዩ ቦታዎች የተቆፈሩ ጉድጓዶች የነዳጅ ምልክት ታይቶባቸዋል ብለዋል።</p>

<p>በጋምቤላ ክልል ጥልቅ ጉድጓድ ተቆፍሮ የነዳጅ ግኝት መኖሩ ባይረጋገጥም ባለው መጠነኛ መረጃ መሠረት የጂኦሎጂው ሁኔታ ከሱዳን ጋር ተመሳሳይነት ያለው በመሆኑ ነዳጅ የማግኘቱን ዕድል ሰፊ ግምት እንደሚሰጠው አመልክተዋል።</p>

<p>በኦሞ ሸለቆ፣ በዓባይ ስምጥ ሸለቆና ጣና ሐይቅ አካባቢ፣ በትግራይና በአፋር ስምጥ ሸለቆዎች በመንግሥት በሚመደብ በጀት መጠነኛና መሠረታዊ የጂኦሎጂና የጂኦፊዚካል ጥናቶች መካሄዳቸውንም ጠቅሰዋል።</p>

<p>በዓባይ ስምጥ ሸለቆ አካባቢና ወረኢሉ በሚባል ቦታ የነዳጅ ምልክት መታየቱን አቶ ዐቢይ ጠቅሰው፣ በቂ የነዳጅ ምልክት መኖር አለመኖሩ ግንዝርዝር ጥናትን እንደሚጠይቅ አስረድተዋል።</p>

<p>እንደ አቶ ዐቢይ ገለጻ፣ በተፈጥሮ ነዳጅ ላይ እንስካሁን በተደረጉ ጥናቶች የ46 ጥልቅ ጉድጓዶች ቁፋሮ በምሥራቅና በደቡብ ምሥራቅ ኢትዮጵያ ተከናውኗል። በ22 ሺ 700 ኪሎ ሜትር ስፋት መሬት ላይ ለነዳጅ ፍለጋ ሥራ አገልግሎት የሚሰጥ ሣይንሳዊ ጥናትም ተካሂዷል። በተጨማሪም የጂኦፊዚክስ፣ የጂኦሎጂና የጂኦኬሚስትሪ ዳታዎች ተሰብስበዋል።</p>

<p>ዳታዎቹና መረጃዎቹ ለኩባንያዎች መሠረታዊ መነሻ በመሆን ለከፍተኛ የፍለጋና የልማት ሥራ የሚያዘጋጁ መሆናቸውን ኃላፊው ጠቁመው መረጃዎቹም በዓለም በታወቁ ሁለት ኩባንያዎች ተጠናቅረውና በሪፖርት መልክ ተዘጋጅተው ለግል ባለሀብቶች በሽያጭ በመቅረብ ላይ መሆናቸውን ገልጸዋል።</p>

<p>በአጠቃላይ ባለው ውስጥ ጥናት በነዚህ አካባቢዎች ለፔትሮሊየም ፍለጋ ጥናት አመቺ የሆኑ የጂኦሎጂ ሁኔታዎች እንዳሉና በሚኒስቴር መሥሪያ ቤቱ የሚሠሩ ጥናቶች የሚቀጥሉ መሆናቸውን አቶ ዐቢይ አስታውቀዋል። ዝርዝር የፍለጋ ሥራዎች በኩባንያዎች እንዲሠሩ ለማስቻል ያለማቋረጥ የማስተዋወቅ ሥራዎች ይካሄዳሉ ብለዋል።</p>

<p>ኢትዮጵያ ሲነገርላት እንደኖረው ሁሉ ነዳጅ እንዳላት ማረጋገጥ ተገቢ ነው ያሉት አቶ ዐቢይ የኢትዮጵያ ሕዝብ በሽርካነት የሕዝብ ኩባንያ ቢያቋቁም ኖሮ እስካሁን የካሉብን ጋዝ ለማልማት ይችል ነበር ብለዋል። አሁንም የተለያዩ ኩባንያዎችና ሕዝቡ ለዚህ ልማት ቢንቀሳቀስ ውጤቱ ቀላል እንደማይሆን ዕምነታቸውን ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 29 ቀን 1994</a></p>

</body>
</html>	














