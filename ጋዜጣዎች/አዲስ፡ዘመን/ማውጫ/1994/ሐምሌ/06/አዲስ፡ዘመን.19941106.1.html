<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአፋር ክልል ከ400 ሺ በላይ ሰዎች ዕርዳታ እንደሚያስፈልጋቸው ተረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአፋር ክልል ከ400 ሺ በላይ ሰዎች ዕርዳታ እንደሚያስፈልጋቸው ተረጋገጠ</h1>


<p>በአፋር ክልል በተከሰተው ድርቅ ከ400ሺ በላይ የሚሆኑ ሰዎች እርዳታ እንደሚያስፈልጋቸው መረጋገጡን የክልሉ አደጋ መከላከልና ዝግጁነት ቢሮ አስታወቀ።</p>

<p>በክልሉ አደጋ መከላከልና ዝግጁነት ቢሮ የቅድሚያ ማስጠንቀቂያ መምሪያ ኃላፊ አቶ አደም ሱሌ ትናንት በሰጡት መግለጫ እንዳስታወቁት ከክልል ከማዕከልና ከተለያዩ መንግስታት ያልሆኑ ድርጅቶች የተውጣጡ አባላት ያሉት ቡድን በክልሉ የሚገኙ ስድስት ዞኖች ባደረገው የመስክ ጥናት ለሚቀጥሉት ስድስት ወራት 448 ሺ 45 ሰዎች የምግብ እርዳታ እንደሚያስፈልጋቸው አረጋግጧል።</p>

<p>በክልሉ ለሦስት ተከታታይ ዓመታት በቂ ዝናብ አለመጣሉ ለድርቁ መከሰት ዋነኛ ምክንያት መሆኑን ያስረዱት ኃላፊው የአዋሽ ወንዝ አቅጣጫውን በመሳቱና ወንዙን ለመስኖ ይጠቀሙ የነበሩ ገበሬዎች ውሃውን ማግኘት ባለመቻላቸው፣ እንዲሁም አቅጣጫውን የሳተው ውሃ በግጦች መሬት ላይ በመተኛቱ ችግሩ ሊባባስ ችሏል ብለዋል።</p>

<p>በተጨማሪም አርብቶ አደሩ ውሃ የሚያገኝባቸው ኤላዎችና ምንጮች በመድረቃቸው እንዲሁም ወንዞች የውሃ መጠናቸው የመቀነሱ ወደ አጐራባች ክልሎችና ዞኖች ለስደት መዳረጉን ጠቁመው፣ በየዞኑ የውሃው ችግር ለበረታባቸው አንዳንድ ቀበሌዎች ከፌዴራል፣ ከክልሉ፣ ከቀይመስቀልና መንግሥታዊ ካልሆኑ ድርጅቶች በተገኙ ቦቴዎች ውሃ ለማዳረስ ጥረት እየተደረገ መሆኑን አስረድተዋል።</p>

<p>በተከሰተው ድርቅ ሳቢያ ከተሰደዱት በርካታ አባወራዎች በተጨማሪ ቁጥራቸው ቀላል ያልሆኑ የቀንድ ከብቶች መሞታቸውን የጠቆሙት አቶ አደም ዘንድሮም ከሰኔ አጋማሽ ጀምሮ ሲጠበቅ የነበረው የክረምት ዝናብ ባለመጣሉ የተረጂው ቁጥርና የአደጋው መጠን ሊጨምር እንደሚችል ያላቸውን ሥጋት ገልጸዋል።</p>

<p>የክልሉ አደጋ መከላከልና ዝግጁነት ቢሮ ያለፈውን ዓመት የክረምት ዝናብ እጥረት አስመልክቶ ባስተላለፈው የቅድሚያ ማስጠንቀቂያ መልዕክት ከታኅሣሥ 1994 ዓ.ም እስከ ሰኔ 1994 ዓ.ም ለ225 ሺ 400 ሰዎች እርዳታ እንደሚያስፈልግ ቢያረጋግጥም የመጋቢት ወር እርዳታ ብቻ ከማዕከል መጥቶ ምክንያቱ ባልታወቀ ሁኔታ በመቋረጡ በአርብቶ አደሩ ላይ የተከሰተው ችግር እንዲበረታ ምክንያት ሆኗል ብለዋል።</p>

<p>በመጨረሻው መንግሥት፣ ሕዝብና ለጋሽ ድርጅቶች የተከሰተውን ችግር ተገንዝበው ለዕርዳታው ጥያቄ ፈጣን ምላሽ ሊሰጡ ይገባል ሲሉ ጥሪአቸውን አስተላልፈዋል።</p>

<p>አቶ ታምራት መንግሥቱ በቅድሚያ ማስጠንቀቂያ መምሪያ የእንስሳት መኖ ባለሙያ በበኩላቸው አርብቶ አደሩ ያለውን እሴት በድርቁ ሳቢያ እንዳያጣ እርዳታው በአፋጣኝ ሊደርስለት እንደሚገባ አሳስበው የሚደርሰውን እርዳታ ለማሰራጨት በየወረዳው ከኅብረተሰቡ የተለያዩ ክፍሎች የተውጣጡ አባላት ያሉት ኮሚቴ በማቋቋም በአፋጣኝ ለተረጂ የሚደርስበት ሁኔታ ተመቻችቷል ብለዋል።</p>

<p>በድርቅ ሳቢያ በቆላማው አካባቢ የሚከሰተውን የሰዎችና የእንስሳት በሽታ ለመቆጣጠርም ከምግብ እርዳታው በተጨማሪ የመድኃኒት አቅርቦትም ትኩረት ሊሰጠው ይገባል ሲሉ አስገዝበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 6 ቀን 1994</a></p>

</body>
</html>	














