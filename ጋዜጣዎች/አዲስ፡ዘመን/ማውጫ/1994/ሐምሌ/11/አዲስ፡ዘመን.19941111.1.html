<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኢትዮ-ኤርትራ ድንበር የማካለሉ ሂደት በሰላማዊ መንገድ ይካሄዳል የሚል እምነት አለኝ"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የኢትዮ-ኤርትራ ድንበር የማካለሉ ሂደት በሰላማዊ መንገድ ይካሄዳል የሚል እምነት አለኝ"</h2>


<p>የኢትዮ-ኤርትራ ድንበር የማካለሉ ሂደት በሠላማዊና በተረጋጋ መንገድ ይካሔዳል የሚል እምነት እንዳላቸው ጠቅላይ ሚኒስትር መለስ ዜናዊ አስታወቁ።</p>

<p>ጠቅላይ ሚኒስትር መለስ ከዓለም የሠላም ሽልማት ምክር ቤት ከፍተኛውን የአለም ሠላም ሽልማትና ከሀናም ዩኒቨርስቲ ደግሞ በፖለቲካ ሣይንስ የክብር ዶክትሬት ዲግር ከትናንት በስቲያ ማምሻውን በብሔራዊ ቤተመንግሥት ከተቀበሉ በኋላ ለጋዜጠኞች በሰጡት መግለጫ እንዳመለከቱት፤ ዓለም አቀፉ የድንበር ኮሚሽን ባሳለፈው ውሳኔ መሠረት ድንበሩን ለማካለል የሚያስችል ሁኔታ ተፈጥሯል።</p>

<p>የሁለቱን አገሮች ድንበር በተመለከተ ከትናንት በስቲያ በኔዘርላንድ ሔግ የተካሔደው ስብሰባ የድንበር ኮሚሽኑ በሰጠው ውሳኔ መሠረት የሁለቱን አገሮች ድንበር ለማካለል የሚያስችሉ ሁኔታዎችን የሚያመቻች እንደሆነ አስታውቀዋል።</p>

<p>ጠቅላይ ሚኒስትር መለስ ለአገር ውስጥ ጋዜጠኞችና ለውጭ ዜና አውታርወኪሎች በሰጡት ጋዜጣዊ መግለጫ፤ የኢትዮ ኤርትራ ሁኔታ፣ የጦር ምርኮኞች ልውውጥ፣ የኤርትራና የኦነግ ግንኙነት፣ የሶማሊያ የሠላም ሂደት፣ የአክሱምን ሐውልት፣ የኢትዮጵያና የአንሚን ግንኙነትና የአገሪቱን ኢኮኖሚ በተመለከተ ጥያቄ ቀርቦላቸው ነበር።</p>

<p>ኢትዮ-ኤርትራ በተመለከተ ጠቅላይ ሚኒስትር መለስ ኢትዮጵያ ጦርነቱ አብቅቷል፣ እንደገና ተመልሶ አይከሰትም የሚል ዕምነት ለሠላምም ቁርጠኛ አቋም እንዳላት ላረጋግጥላችሁ እወዳለሁ ብለዋል።</p>

<p>የሁለቱ አገሮች ግንኙነት ወደ ቀድሞ ደረጃ ይመለሳል ወይ በሚል ለቀረበላቸው ጥያቄ በቅድሚያ የተገኘው ሠላም በዘላቂነት መረጋገጥ እንዳለበትና የድንበር ማካለሉ ሒደትም እልባት ማግኘት እንደሚኖርበት አስታውቀዋል።</p>

<p>የኢትዮጵያና የኤርትራ የጦር ምርኮኞች ልውውጥን በተመለከተ ጥቂት የጦር ምርኮኞችን እንዳሉና የኤርትራ መንግሥት ካፒቴን በዛብህ ጴጥሮስ በሕይወት ይኑሩ ወይም ይሙት ለማሳወቅ አለመቻሉን አብራርተዋል።</p>

<p>የኢትዮጵያ መንግሥት ካፒቴኑን በሕይወት ካሉ እንዲሰጡት ከሞቱም የሞቱበትን ምክንያት እንዲገለጽ ላቀረበው ጥያቄ የኤርትራ መንግሥት ምላሽ አልሰጥም በማለት በፈጠረው ችግር የጦር ምርኮኞች ልውውጥ ሊቋረጥ መቻሉን አስረድተዋል።</p>

<p>የኤርትራና ኦነግን ግንኙነት በተመለከተ ለቀረበላቸው ጥያቄ ጠቅላይ ሚኒስተር መለስ በሰጡት መልስ፤ የኤርትራ መንግሥት የኦነግ አባላትን በማሠልጠን ወደ ኢትዮጵያ ሠርገው እንዲገቡ የሚያደርገው ሙከራ የአገሪቱን ሠላምና ፀጥታ ለማናጋት የሚያካሒደው እንቅስቃሴ እንደሆነ ተናግረዋል።</p>

<p>ኢትዮጵያ ሠላም ለማስፈን በምታደርገው ጥረት ብዙ መሰናክሎችና ችግሮች ቢያጋጥሟትም ችግሮቹን እንደ አመጣጣቸው በመፍታት ለሠላም መስፈን የምታደርገውን ጥረት እንደምትቀጥል ይፋ አድርገዋል።</p>

<p>የሶማሊያን የሠላም ሒደት በተመለከተም ኢትዮጵያ በሶማሊያ ሠላም ለማስፈን ከሶማሊያ ሕዝብና በአገሪቱ ሠላም እንዲሰፍን ከሚደግፉ ወገኖች ጋር ላለፉት አሥር ዓመታት ጥረት ስታደርግ እንደነበርና ወደፊትም ይህንኑ ጥረቷን እንደምትቀጥል ገልጸዋል።</p>

<p>በሶማሊያ ሠላም እንዲሰፍን የአገሪቱ ሕዝብ ፍላጎት ብቻ ሳይሆን የኢትዮጵያና የአካባቢው አገሮች ሕዝቦች ፍላጎት እንደሆነም አመልክተዋል።</p>

<p>አገሪቱ መንግሥት አልባ ከሆነችበት ጊዜ ጀምሮ በአካባቢው አገሮች ከፍተኛ ችግር መከሰቱን የሽብር እንቅስቃሴና የተደራጁ ቡድኖች ወንጀል የሚፈጽሙበት ሁኔታ መፈጠሩን አመልክተው፤ ኢትዮጵያ ከአካባቢው አገሮች ጋር ይህን ችግር ለማስወገድና በሶማሊያ ዘላቂ ሠላም እንዲሰፍን ጥረት በማድረግ ላይ መሆኗን አመልክተዋል።</p>

<p>የአክሱም ሐውልትን በተመለከተም የጣሊያን መንግሥት በገባው ዓለም አቀፍ ግዴታ መሠረት ሐውልቱን እንዲመልስ በተደጋጋሚ ጥያቄ ቢቀርብለትም ሐውልቱን እስካሁን አለመመለሱን አመልክተዋል።</p>

<p>ይሁንና የኢትዮጵያ ሕዝብና መንግሥት ሐውልቱ እንዲመለስ ለጣሊያን መንግሥትና ሕዝብ እንዲሁም ለዓለም አቀፉ ማኅበረሰብ የሚያቀርቡት ጥያቄ ወደፊትም እንደሚቀጥል ተናግረዋል።</p>

<p>ጠቅላይ ሚኒስተር መለስ በኢትዮጵያ መንግሥትና በተባበሩት መንግሥታት የኢትዮ-ኤርትራ ልዑክ መካከል በተቋም ደረጃ እስካሁን ድረስ ምንም ዓይነት ችግር አለመከሰቱንና በልዑኩ ውስጥ የሚሠሩ አንዳንድ ግለሰቦች ግን ችግር እየፈጠሩ መሆናቸውን ገልጸዋል።</p>

<p>የኢትዮጵያ ኢኮኖሚ በተመለከተም ኢኮኖሚው ያሳየውን ዕድገት በራሱ የሚያመለክተው ነገር እንዳለና አገሪቱ ከዓለም አገሮች በድኅነት ላይ የምትገኝ አገር በመሆኗ በየዓመቱ የሚመዘገበው ከአምስት እስከ ስድስት በመቶ የኢኮኖሚ ዕድገት በቂ ባለመሆኑ ከዚህ በላቀ ደረጃና ፍጥነት ማደግ እንዳለበት አስታውቀዋል።</p>

<p>የአገሪቱን ኢኮኖሚ ለማሳደግም የሲቪል ሰርቪስ አሠራርን ለማሻሻል የተጀመረውን እንቅስቃሴና በአገሪቱ የጤና፣ የማኅበራዊና የኢኮኖሚ ችግር የሆነውን የኤች አይ ቪ/ኤድስ በሽታ ስርጭትን ለመግታት የሚደረገው ጥረት ተጠናክሮ እንደሚቀጥል አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 11 ቀን 1994</a></p>

</body>
</html>	














