<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አየር መንገድ 12 ቦይንግ አውሮፕላኖችን እንደሚያስመጣ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ አየር መንገድ 12 ቦይንግ አውሮፕላኖችን እንደሚያስመጣ አስታወቀ</h2>


<p>የኢትዮጵያ አየር መንገድ ከቦይንግ ካምፓኒ 12 አውሮፕላኖችን ለማስመጣት መወሰኑን የድርጅቱ ዋና ሥራ አስፈጻሚ አቶ ብሥራት ንጋቱ አስታወቁ። ድርጅቱ ከቦይንግ ካምፓኒ ጋር የመግባባት ስምምነት ተፈራረመ።</p>

<p>ዋና ሥራ አስፈፃሚ አቶ ብሥራት ትናንት በሸራተን አዲስ ለሀገር ውስጥና ለውጭ ጋዜጠኞች በሰጡት ጋዜጣዊ መግለጫ እንዳስታወቁት አየር መንገዱ ከፍተኛ ጥቅም የሚሰጡና አሠራሩን ዘመናዊና ቀልጣፋ የሚያደርጉ አውሮፕላኖች መርጦ ለማስመጣት በነደፈው ፕሮጀክት መሠረት ለረጅም ጊዜ ጥናት ሲያካሂድ ቆይቶ የቦይንግ ካምፓኒን በመምረጥ የመግባባት ስምምነት ደርሰዋል። ስምምነቱ ወደፊት አምስት ሺ 737 እና ሦስት ቢ 777 የተባሉትን ኤርክራፍቶች ያለተጨማሪ ድርድር ለመግዛት የሚያስችል እንደሆነ ተገልጿል።</p>

<p>በተለይ የኤርባስና ቦይንግ ካምፓኒዎች ላለፉት ጥቂት ዓመታት ከፍተኛ ፉክክር ሲያደርጉ መቆየታቸውን አመልክተው፤ በቴክኒክ፤ በፋይናንስ፤ የአውሮፕላኖቹ ገቢ የማስገኘት አቅም፣ የአገልግሎት አሠጣጥና ሌሎች መመዘኛዎችን በጥልቀት በመመርመር የቦይንግ ካምፓኒ ማሸነፉ መረጋገጡ አስረድተዋል።</p>

<p>በዚህ ሳምንት የተደረገው ውሳኔና የአየር መንገዱ ቦርድ ያፀደቀው፤ 12 አውሮፕላኖችን ለማስመጣት መሆኑን ያመለከቱት፤ አቶ ብሥራት፣ ከ12 አውሮፕላኖች ውስጥ ስድስቱ በቀጥታ ከቦይንግ የሚገዙ ሲሆኑ ስድስቱ ደግሞ በኪራይ የሚመጡ ናቸው ብለዋል። ስድስቱ ኒው ጄኔሬሽን ቢ 737-700 በመባል የሚታወቁ ሲሆኑ፤ ቀሪዎቹ ቢ767-300 ኢኦር አውሮፕላኖች የሚባሉና ሁሉም አዳዲሶች ናቸው።</p>

<p>አውሮፕላኖቹን ለመግዛት የተደረገው ጥናት በጥሩ ሁኔታ መከናወኑን፣ ግልጽና ትክክለኛ አሠራር መከተሉን ጠቁመው፤ አውሮፕላኖችን በኪራይ አማራጭ ማስመጣት ከግዢው በጥቅም እንደማይለይም አቶ ብሥራት ተናግረዋል።</p>

<p>አዲሶቹ አውሮፕላኖች ከስድስት እስከ ዘጠኝ ወራት ባሉት ጊዜያት ውስጥ መግባት እንደሚጀምሩ ጠቁመው፤ አየር መንገዱ ከአራት ዓመታ በኋላ 15 አውሮፕላኖች እንደሚኖሩት ገልጸዋል።</p>

<p>አየር መንገዱ እያካሄደ ያለው ኢንቨስትመንት አቅሙን ከፍ ለማድረግ፣ በአየር ትራንስፖርት ዘርፍና በአገልግሎት አሰጣጡ ተወዳዳሪነቱን ለማሳደግ፣ በአየር ትራንስፖርት ዘርፍና በአገልግሎት አሰጣጡ ተወዳዳሪነቱን ለማሳደግ፣ የገበያ ልማትን ለማፋጠንና ትርፋማነትን ለማጠናከር ከሚሰሩት ተግባራት መካከል መሆኑን ጠቅሰው፤ የስድስት አውሮፓን ግዥውና መሣሪያዎችን፣ ስልጠናን በማካተትና ለተለያዩ ተግባራት 480 ሚሊዮን ዶላር ያህል እንደተመደበ ተናግረዋል።</p>

<p>የቦይንግ ካምፓኒ ተወካይ ሚስተር ኢሳኤን ሙኒየር የመግባባት ስምምነት ፊርማ በተካሄደበት ወቅት ባደረጉት ንግግር፣ ከኢትዮጵያ አየር መንገድ ጋር ስምምነት መደረጉና ተቀራርቦ ለመሥራት መቻላቸው እንዳስደሰታቸው ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 20 ቀን 1994</a></p>

</body>
</html>	














