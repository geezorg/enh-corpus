<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በዓለም ወጣቶች አትሌቲክስ ሻምፒዮና የሦስተኛነት ደርጃ አገኘች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በዓለም ወጣቶች አትሌቲክስ ሻምፒዮና የሦስተኛነት ደርጃ አገኘች</h2>


<p>በጃማይካ ርዕሰ መዲና ኪንግስተን ውስጥ በተካሄደው የዓለም ወጣቶች አትሌቲክስ ሻሚፒዮና የተሳተፈው የኢትዮጵያ ወጣት አትሌቲክስ ቡድን ስምንት ሜዳሊያዊችና የሦስተኝነትን ደረጃ በማግኘት አመርቂ ውጤት አስመዝግቧል።</p>

<p>በሻምፒዮናው ኢትዮጵያ ያሰለፈቻቸው አትሌቶች ብዛት 10 ብቻ ሲሆን፤ መሠረት ደፋር በሴቶች አምስት ሺህ እና ሦስት ሺ ሜትር እንዲሁም ገብረ እግዚአብሔር ገብረ ማርያም በ10ሺ ሜትር ሦስት የወርቅ ሜዳሊያዎች በማግኘት በረጅም ርቀት ሩጫ የበላይነታቸውን አሳይተዋል። ከወርቅ ሜዳሊያዎቹ በተጨማሪ ማርቆስ ገነቴ በ5ሺ ሜትር፣ ስለሺ ሸኔ በ10ሺ ሜትር፣ ብርሃኔ ሂርጳሳ በ1ሺ 500 ሜትር፣ ጥሩነሽ ዲባባ በ5ሺ ሜትር 2ኛ በመውጣት አራት የብር ሜዳሊያዎች ተሸላሚ ሆነዋል። የ10 ሺ ሜትር አሸናፊ ገብረ እግዚአብሔር በአምስት ሺ ሜትር 3ኛ በመውጣት ብቸኛው የነሐስ ሜዳሊያ ለአገሩ አስገኝቷል። በ800 ሜትር የተወዳደረችው ብርሃኔ ሂርጳሳ ደግሞ 8ኛ መውጣቷ ታውቋል።</p>

<p>በሻምፒዮናው መሠረት ደፋር በ5ሺና በ3ሺ ሜትሮች ለሁለት የወርቅ ሜዳሊያዎች ተሸላሚነት በመብቃት፣ እንዲሁም ገብረእግዚአብሔር በ10ሺህ በ5ሺ ሜትር አንድ ብርና አንድ ነሐስ በማስገኘት ብቃትና ጥንካሬያቸውን በሚገባ አስመስክረዋል። ከሁሉም በላይ ደግሞ በወንዶች 10ሺ ሜትርና በሴቶች 5ሺ ሜትር የኢትዮጵያ አትሌቶች ተከታትለው በመግባት ማሸነፋቸው የነባር አትሌቶቻችን ክብርና ዝና ያደሰ ከመሆኑም በላይ አገራችን ውጤታማና የሚያኮሩ ተተኪ አትሌቶች ለማፍራት እንደማይሳናት በተጨባጭ አመላክቷል።</p>

<p>ባለፈው እሑድ በተጠናቀቀው ዓለም አቀፍ ሻምፒዮና ዩናይትድ ስቴትስ ባጠቃላይ 21 ሜዳሊያዎች በማግኘት ፍፁም የበላይነቷን ስታረጋግጥ ኬንያና ኢትዮጵያ በ8 ሜዳሊያዎች 2ኛና 3ኛ ሆነዋል። ኬንያና ኢትዮጵያ በሜዳሊያ ብዛት እኩል ቢሆኑም ኬንያ አምስት ወርቆች በማግኘትዋ ለሁለተኝነት ደረጃ በቅታለች። እንደ ደቡብ አፍሪካ፣ ጀርመን፣ ፈረንሳይ፣ አውስትራሊያ ያሉትና በሳይንሳዊ ሥልጠና የረቀቁት አገሮች በሁለት ሜዳሊያዎች በተወሰኑበት ውድድር ኢትዮጵያ 8 ሜዳሊያዎች ለማስባሰብ መቻሏ ለአቴንሱ ኦሊምፒያድ ተስፋ ሰጪ ውጤት ተደርጐ የሚወሰድ ይሆናል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 17 ቀን 1994</a></p>

</body>
</html>	














