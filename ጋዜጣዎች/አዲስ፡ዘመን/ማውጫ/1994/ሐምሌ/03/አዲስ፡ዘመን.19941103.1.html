<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና በተዘፈቁ ከፍተኛ የመንግሥት ባለሥልጣናት ላይ ጠንካራ እርምጃ ሊወሰድ እንደሚገባ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሙስና በተዘፈቁ ከፍተኛ የመንግሥት ባለሥልጣናት ላይ ጠንካራ እርምጃ ሊወሰድ እንደሚገባ ተጠቆመ</h2>


<p>የፀረ-ሙስና እንቅስቃሴን ውጤታማ ለማድረግ በሙስና ውስጥ በተዘፈቁ ከፍተኛ የመንግስት ባለሥልጣናት ላይ ጠንከር ያለ ሕጋዊ እርምጃ መውሰድ እንዳለበት ተገለጸ።</p>

<p>የፌዴራል የሥነምግባር እና የፀረ-ሙስና ኮሚሽን ለመንግሥት መሥሪያ ቤቶችና የልማት ድርጅቶች የሥነምግባር መኮንኖች የተዘጋጀ ሥልጠና ትናንት በፍትሕ ሚኒስቴር አዳራሽ ሲጀመር እንደተገለጸው፤ በተለይ በከፍተኛ የመንግሥት ባለሥልጣናት ሠራተኞች ከሚፈጽሙት ጋር ሲነፃፀር የከፋ ሆኖ ይታያል። በመሆኑም የሚወሰደው ሕጋዊ እርምጃ ጠንከር ማለት ይኖርበታል።</p>

<p>የአቅም ግንባታ ሚኒስቴር ሚኒስትር ዴኤታ አቶ ወረደወልድ ዘውዴ በዚሁ ወቅት ባሰሙት የመክፈቻ ንግግር የመንግሥት መሥሪያ ቤቶችና የልማት ድርጅቶች የሥነ ምግባር መኮንኖች ሙስናን በማጋለጥ የሀገሪቱን ሀብት ከዘረፋ የማዳን፣ መንግሥት የሚሰጣቸው አገልግሎቶች ኅብረተሰቡ ያለአድልዎ እኩል ተጠቃሚ እንዲሆን የማድረግ፤ የሕግ የበላይነትን የማረጋገጥና የሙያ ሥነ-ምግባርን የማስፈን ተልዕኮን አደራ እንዳለባቸው አስገንዝበዋል።</p>

<p>የሥነ ምግባር መኮንኖች የሚሠሩበት መሥሪያ ቤት ውስጥ መንግሥት ያወጣቸውን የሥነ-ምግባር ደንቦችና የፀረ ሙስና ሕጎች በማስከበር ረገድ ለመሥሪያ ቤቱ የበላይ ኃላፊ ተገቢውን ምክርና ድጋፍ መስጠት እንደሚኖርባቸው ሚኒስትር ዴኤታው አስገንዝበው የመሥሪያ ቤቱ ባለሥልጣኖችና ሕጋዊ ግዴታ ያለባቸው ሠራተኞች ሀብትና የገንዘብ ጥቅሞቻቸውን እንዲያስመዝግቡ ሁኔታዎችን ማመቻቸት እንደሚጠበቅባቸውም አሳስበዋል።</p>

<p>በየመሥሪያ ቤቱ ውስጥ ለሙስና ቀዳዳ የሚከፍቱ አሠራሮችን ለመድፈን የሚያስችሉ የአሠራር ስልቶችን በማጥናት ወይም እንዲጠኑም በማድረግ ለመሥሪያ ቤቱ የበላይ ኃላፊ አቅርቦ በማስወሰንና በሥራ ላይ መዋላቸውን መከታተል እንዲሁም በእነዚህ ጭብጦች ዙሪያ ከፌዴራል ስነ ምግባርና ፀረ-ሙስና ኮሚሽን ጋር ግንኙነት በመፍጠር አብሮ መሥራት የሚሉት ዋና ዋና ተግባሮቹ መሆናቸውን ጠቁመዋል።</p>

<p>ይኸው ለሦስት ቀናት የተዘጋጀው ሥልጠና የሥነ-ምግባር መኮንኖች ኃላፊነታቸውንና ተግባራቸውን በዝርዝር ለመረዳትና ሥራቸውን ለመጀመር እንደሚያስችላቸው አቶ ወረደወልድ ወልዴ አስታውቀዋል።</p>

<p>በዚሁ ሥልጠናላይ የሙስና ምንነት፤ መንስኤዎች፤ መግለጫ መንገዶቹ፤ሙስና የሚያስከትላቸው ጉዳዮችና የመታገያ ስልቶቹ፤ የፌዴራል ሥነ-ምግባርና ፀረ-ሙስና ኮሚሽን አስፈላጊነትና የኮሚሽኑ ዓላማ፤ ተግባርና ኃላፊነት በሚሉ ርዕሶች ሰፊ ማብራሪያ በባለሙያዎች ይሰጣል።</p>

<p>በሀገራችን የሲቪል ሰርቪስ ታሪክ የመጀመሪያዎቹ ለሆኑት የሥነ-ምግባር መኮንኖች በተዘጋጀው ስልጠና ላይ ከ72 የፌዴራል መሥሪያ ቤቶች የተውጣጡ ተሳታፊዎች ተገኝተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 3 ቀን 1994</a></p>

</body>
</html>	














