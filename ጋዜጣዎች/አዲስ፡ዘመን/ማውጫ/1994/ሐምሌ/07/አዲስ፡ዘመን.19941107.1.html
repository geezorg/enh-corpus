<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መስተዳድሩ አዲሱን የውሃና ፍሳሽ የታሪፍ ደንብ አጸደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መስተዳድሩ አዲሱን የውሃና ፍሳሽ የታሪፍ ደንብ አጸደቀ</h1>


<p>የአዲስ አበባ ከተማ መስተዳድር ምክር ቤት እስከ ዛሬ ይሰራበት የነበረውን የውሃና ፍሳሽ ታሪፍ በማሻሻል አዲስ የክፍያ ታሪፍ አጸደቀ።</p>

<p>ምክር ቤቱ ለሁለት ቀናት ያካሄደውን 8ኛ መደበኛ ጉባኤ ትናንት ሲያጠናቅቅ አዲስ በቀረበው የውሃና ፍሳሽ ታሪፍ ደንብ ላይ ሰፊ ውይይት በማካሄድ በየዓመቱ የሚተገበር የአምስት ዓመታት የውሃ ፍጆታና የፍሳሽ አገልግሎት ክፍያ አጽድቋል።</p>

<p>አዲሱ የክፍያ ተመን ከኢትዮጵያ የውሃ ሀብት አስተዳደር ፖሊሲና ከአዲስ አበባ ከተማ መስተዳደር ሁለተኛው የአምስት ዓመት የልማት መርሀ ግብር ዋና ዓላማና ስትራቴኪ ከደንበኞች የመክፈል አቅም ጋር በተጣጣመ መልኩ የተዘጋጀ ነው።</p>

<p>የክፍያ ተመኑ ለሁሉም ዓይነት ተጠቃሚዎች አንድ ወጥ ክፍያ በማይጠይቅና አቅምን ባገናዘበ መንገድ የቦኖ ውሃ ተጠቃሚዎች፣ የመኖሪያ ቤትና የድርጅት ደንበኞች የሚል በሦስት ክፍሎች የተደለደለ መሆኑ ተገልጿል።</p>

<p>የመጀመሪያው ዓመት ከሐምሌ 1 ቀን 1994 እስከ ሰኔ 30 1995 ዓ.ም ተግባራዊ የሚሆነው ይኸው የታሪፍ ተመን ለቦኖ ውሀና ለመኖሪያ ቤት ደንበኞች በሜትር ኩብ 1 ብር ከ15 ሳንቲም፣ የመኖሪያ ቤት ያልሆኑ ድርጅቶች ደግሞ 2 ብር ከ30 ሳንቲም እንዲከፈል ተወስኗል።</p>

<p>ለቦኖ ውሀ ማደያዎችና ለመኖሪያ ቤቶች በየዓመቱ በሜትር ኩብ የ15 ሳንቲም ጭማሪ ለድርጅቶች ደግሞ የ30 ሳንቲም ጭማሪ ለማድረግ እስከ 98 ዓ.ም የሚተገበር እንደሆነም ተመልክቷል።</p>

<p>የመኖሪያ ቤት ደንበኞችም ሆኑ ድርጅቶች ከ7 እስከ 20 ሜትር ኩብ ሲጠቀሙ የፍሳሽ ዋጋ 35 ሳንቲም እንደሚያስጨምራቸው በክፍያ ሰንጠረዥ ውስጥ ተገልጿል።</p>

<p>የአዲስ አበባ ውሀና ፍሳሽ ባለስልጣን ለከተማው ነዋሪ ከሚሰጠው አገልግሎት የሚያገኘው ገቢ የኦፕሬሽንና ጥገና ወጪውን እንኳ ለመሸፈን እንዳልቻለ የከተማው ውሃና ፍሳሽ ባለስልጣን ዋና ሥራ አስኪያጅ አቶ ታደሰ ከበደ ጠቁመዋል። ባለስልጣኑ በአሁኑ ጊዜ ከአገልግሎት የሚያገኘው ገቢ የኦፕሬሽንና የጥገና ወጪን 70 በመቶ ያህል ብቻ እንደሚሸፍን አስረድተዋል።</p>

<p>በየጊዜው እያደገ በመጣው የግንባታ፣ የቧንቧና መገጣጠሚያዎች፣ የጥገና የውሀ ማጣሪያ ኬሜካሎችና ሌሎችም ወጪዎች መናር ምክንያት ከውሀና ፍሳሽ አገልግሎት የሚገኘው እጅግ ዝቅተኛ ገቢ አዳዲስ ፕሮጀክቶችን ለመገንባትና አቅርቦትን ለማሻሻል ቀርቶ የመደበኛ ሥራ ማስኬጃ ወጪዎችን እንኳ ለመሸፈን እንዳላስቻለ ተናግረዋል።</p>

<p>እስካሁን በተደረገው የአገልግሎት ታሪፍ ወቅታዊ ለውጦችን ባገናዘበ ሁኔታ ባለመሻሻሉና የመንግሥት ድጎማ ለአንድ ሜትር ኩብ 50 ሳንቲም ብቻ ሲከፈል መቆየቱ በባለስልጣኑ የሥራ እንቅስቃሴ ላይ አሉታዊ ተጽእኖ ማሳደሩን ገልጸዋል።</p>

<p>ለነዋሪው የተሻለ አገልግሎት ለመስጠት በሚደረገው እንቅስቃሴ በአሁኑ ጊዜ 5 ነጥብ 5 ቢሊዮን ብር ግምት ያላቸው ፕሮጀክቶችን መሥራት ያስፈልጋል ያሉት ዋና ሥራ አስኪያጁ ታሪፉ ካልተሻሻለ የባለስልጣኑን የመክፈል አቅም ሳያረጋግጡ የውጭ አበዳሪዎች ምላሽ እንደማይሰጡም አስረድተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 7 ቀን 1994</a></p>

</body>
</html>	














