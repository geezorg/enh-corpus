<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወጪ ምርቶች ገበያ ከ600 ሚሊዮን ብር በላይ ቅናሽ ታይቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወጪ ምርቶች ገበያ ከ600 ሚሊዮን ብር በላይ ቅናሽ ታይቷል</h1>


<p>ባለፉት ዘጠኝ ወራት ለውጭ ገበያ ከቀረቡት ምርቶች የተገኘው የውጭ ምንዛሪ መጠን ካለፈው ዓመት ዘጠኝ ወራት ጋር ሲነፃፀር የ641 ሚሊዮን ብር ቅናሽ እንዳሳየ የንግድና ኢንዱስትሪ ሚኒስቴር ገለጸ።</p>

<p>በንግድና ኢንዱስትሪ ሚኒስቴር የንግድ ዘርፍ ሚኒስትር ዴኤታ አቶ ፋንታዬ ቢፍቱ ሰሞኑን እንደተናገሩት፤ በወራቱ ከቡና፣ ከጫት፣ ታንታለም፣ ቆዳና ሌጦ ምርቶች የተገኘው የውጭ ምንዛሪ መጠን ከአምናው ዘጠኝ ወራት ጋር ሲነፃፀር የ641 ሚሊዮን ብር ልዩነት አለው። </p>

<p>ቡና በአቅርቦቱ ከአምናው የተሻለ ቢሆንም በዓለም ላይ የቡና ዋጋ በመውደቁ ምክንያት የ200 ሚሊዮን ብር ቅናሽ መታየቱን የገለጹት ሚኒስትር ዴኤታው፤ ለሚቀጥሉት ሦስት ዓመታትም የቡና ዋጋ ከዚህ የተሻለ እንደማይሆን ተናግረዋል።</p>

<p>ጫትን በተመለከተም ወደ ጂቡቲ የሚላከው መጠኑ ባይቀንስም ወደ ሶማሊያ ይላክ የነበረው ግን በመቀነሱ በዚህ ምርት አምና ከተገኘው የውጭ ምንዛሪ የ231 ሚሊዮን ብር ልዩነት ታይቷል ብለዋል።</p>

<p>ይህም ሶማሊያ ወደ ሳዑዲ ዓረቢያ የምታስገባው የቀንድ ከብት ከሌላው ጊዜ ዝቅ በማለቱ የውጭ ምንዛሪ እጥረት ስለገጠማት መሆኑን ሚኒስትር ዴኤታው አስረድተዋል።</p>

<p>እንደ አቶ ፋንታዬ ገለጻ ከዓምናው ጋር ሲነፃፀር በታንታለም 60 ሚሊዮን፣ በቆዳና ሌጦ ደግሞ 150 ሚሊዮን ብር ልዩነት መምጣቱ እንደ ቡናና ጫት ገበያ በመጥፋቱ ሳይሆን የአቅርቦት መጠን በመቀነሱ ነው።</p>

<p>የዚህም ምክንያት በዘርፉ የተሰማሩት ባለሀብቶች በወቅቱ ብድር ባለማግኘት መሆኑንና ከምርት ጥራት ጋር እንደሚያያዝ ጠቁመዋል።</p>

<p>በእነዚህ ምርቶች የተከሰተውን የውጭ ምንዛሪ እጥረት በጥራጥሬና ቅባት እህሎች ከአምናው የ300 ሚሊዮን ብር ብልጫ በመገኘቱ ልዩነቱን እንደሚያጠበው አቶ ፋንታዬ ተናግረዋል።</p>

<p>በሌላ በኩል ከሚቀጥለው ዓመት ጀምሮ የእህል ዋጋ እንዳይወድቅ ለማድረግ የመጋዘን አገልግሎት ሥርዓት ለመጠቀም የሙከራ ፕሮጀክት እየተሠራ መሆኑን አቶ ፋንታዬ ገልጸዋል።</p>

<p>ከዚህ አኳያ ይህ አሠራር በሀገር ውስጥ በስንዴ፣ በበቆሎና በሌሎችምእህሎች ላይ የሚታየውን የዋጋ መውደቅ ለመቆጣጠር የሚያስችል ሥርዓት ሲሆን፤ አርሶ አደሩ እህሉን መሸጥ ሲፈልግ ለመጋዘኖቹ እያስረከበ ደረሰኝ ይሰጠዋል ብለዋል።</p>

<p>በዚህ ደረሰኝ አርሶ አደሮች ከባንኮች ብር መበደር እንደሚችሉ ጠቁመው፤ የሙከራ ፕሮጀክቱ ምርት በብዛት ባለባቸው እንደ አርሲ፣ ናዝሬትና ጎጃም ባሉ አካባቢዎች እንደሚፈተሽ አስታውቀዋል።</p>

<p>በሚቀጥሉት አምስት ዓመታት ውስጥ ደግሞ በሁሉም ክልሎች የማዳረስ አቅም መኖሩን ሚኒስትር ዴኤታው መግለጻቸውን ትናንት ለንባብ የበቃው አብዮታዊ ዲሞክራሲ ጋዜጣ ዘግቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 18 ቀን 1994</a></p>

</body>
</html>	














