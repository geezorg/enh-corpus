<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኔፓድ ከኢትዮጵያ የልማትና የዴሞክራሲ አቅጣጫ ጋር የተቀራረበ ራዕይ እንዳለው ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኔፓድ ከኢትዮጵያ የልማትና የዴሞክራሲ አቅጣጫ ጋር የተቀራረበ ራዕይ እንዳለው ተጠቆመ</h2>


<p>ለአፍሪካ ልማት አዲስ አጋርነት (ኔፓድ) ከኢትዮጵያ የልማትና የዴሞክራሲ አቅጣጫ ጋር የተቀራረበ ራዕይ እንዳለው የጠቅላይ ሚኒስትሩ ከፍተኛ የኢኮኖሚ አማካሪ ገለጹ።</p>

<p>ከፍተኛ የኢኮኖሚ አማካሪው አቶ ነዋይ ገብረአብ በሸራተን አዲስ "የኢትዮጵያ ብሔራዊ ልማት በኔፓድ ማዕቀፍ" በሚል ርዕስ ለከፍተኛ የመንግሥት ባለሥልጣናት ትናንት የአንድ ቀን ሴሚናር በተካሄደበት ወቅት እንደገለጹት፤ የኢትዮጵያ መንግሥት የሚያራምዳቸው ዴሞክራሲ፣ መልካም አስተዳደርና ፈጣን የኢኮኖሚ ልማት በኔፓድ ማዕቀፍ ውስጥ መካተቱ ሀገሪቱን ያግዛታል።</p>

<p>በመንግሥታት በግሉ የኢኮኖሚ ዘርፍ፣ በጎረቤት ሀገሮች የሚፈጠረውን የኢኮኖሚ ኅብረትና አፍሪካ ከምዕራባዊያን ሀገሮች ጋር ያላትን ግንኙነት ኔፓድ እንደሚመለከት ጠቅሰው፤ የኢትዮጵያ መንግሥት በሦስት ደረጃ የተከፈለውን ግንኙነት በተግባር ሲተረጉመው መቆየቱን ተናግረዋል።</p>

<p>በኢትዮጵያ የኢኮኖሚ ልማት ውስጥ የግሉ ባለሀብት ከፍተኛ አስተዋጽኦ እንዲኖረው ካለፉት ዓመታት ጀምሮ መንግሥት ሲንቀሳቀስ መቆየቱን ያመለከቱን አቶ ነዋይ፣ ከመንግሥት ውጪ የሆኑ ድርጅቶችም ከሀገሪቱ ኢኮኖሚያዊ እድገት አስተዋጽኦ እንዲያደርጉ በተቻለ መጠን ሁኔታዎችን እያመቻቸ ነው ብለዋል።</p>

<p>ኔፓድ ለአፍሪካ የሚሰጠው የዕርዳታ መጠን እንዲጨመር ለማድረግ እንደሚጥር ጠቁመው፤ እርዳታው ለምንና በምን መልኩ እንደሚውል የሚወሰነው በእያንዳንዱ መንግሥት መሆኑን አቶ ንዋይ ተናግረዋል።</p>

<p>ዶክተር ክንፈ አብርሃም የኢትዮጵያ ዓለም አቀፍ የሰላምና ልማት ኢንስቲትዩት ፕሬዚዳንት እንደተናገሩት፤ ኔፓድ ለአፍሪካ ማኅበራዊና ኢኮኖሚያዊ ልማት ዘላቂና የተቀናጀ ስትራቴጂኪያው ማዕቀፍ ነው።</p>

<p>ኔፓድ ግጭቶች እንዳይፈጠሩ ለመከላከልና መፍትሔ ለማምጣት እንደሚረዳ፣ ፈጣን ዕድገትና ዘላቂ ልማት እንደሚያበረታታ አመልክተው፤ በአፍሪካ የተንሰራፋውን ድኅነትና ለማጥፋት፣ በግሎባላይዜሽን ሂደት ውስጥ ዝቅተኛ ተሳትፎአቸውን ወደ ተሻለ ደረጃ ለማምጣት እንደሚረዳ ጠቁመዋል።</p>

<p>የአፍሪካ መሪዎች አህጉሪቱን ወደ ዘላቂ እድገት ለማሸጋገር የሚቻልበትን አቅጣጫ ለመተለም ለሕዝባቸውና ለዓለም አቀፍ ማህበረሰብ ቃል የገቡበት መሆኑን ጠቅሰው፤ ኔፓድ አህጉሪቱ ያላትን ሀብት በአግባብ እንድትጠቀም የሚያበረታታና የታክስ ገቢ መሠረትን የሚያሰፋ መሆኑን አብራርተዋል።</p>

<p>አሁን ከአፍሪካ አንድነት ወደ አፍሪካ ኅብረት ሽግግር የተደረገበት ወቅት መሆኑን ያወሱት ዶክተር ክንፈ፣ ኔፓድ ለአፍሪካ ኢኮኖሚ ኃይል ሊሆን እንደሚችልም ጠቁመዋል።</p>

<p>የኔፓድ ፖለቲካዊና ኢኮኖሚያዊ አዲስ ራዕይ በሕዝብ እንዲታወቅ ማድረግ አስፈላጊ መሆኑን ጠቁመው፣ ቀደም ብሎ በአፍሪካውያን የወጡ ራዕዮች ውጤታማ ካልሆኑበት ምክንያት አንዱ ኅብረተሰቡ ስለማያውቃቸው መሆኑን ተናግረዋል።</p>

<p>አቶ ብርሃን መዋ የኢትዮጵያና የአዲስ አበባ ንግድ ምክር ቤቶች ፕሬዚዳንት በበኩላቸው ባደረጉት ንግግር፤ በእሳቸው እምነት ኔፓድ ራስን የማቆያ ስታራቴጂ መሆኑን ጠቁመው፤ አፍሪካ የምትፈልገው ግን ትክክለኛ ዕድገት ሊያመጣላት የሚችል የልማት ስታራቴጂ መሆኑን አብራርተዋል።</p>

<p>ለአፍሪካ የልማት እንቅስቃሴ የገንዘብ ዕርዳታ አጠያያቂ ያለመሆኑን አመልክተው፤ ነገር ግን በአፍሪካ ዘላቂ ልማት የሚመጣው የረጅም ጊዜ የልማት ስትራቴጂ ሲነደፍ ብቻ ነው ብለዋል።</p>

<p>ግሎባላይዜሽንና የዓለም የኢኮኖሚ ሥርዓት ኢ-ፍትሐዊ መሆኑን ያመለከቱት ፕሬዚዳንቱ "ለአፍሪካ ዕድገት ኔፓድ ኢ-ፍትሐዊውን እንቅስቃሴ ሊቋቋመው ይችላል ወይ?" በማለት ጠይቀዋል።</p>

<p>የአፍሪካ መንግሥታት አርሶ አደሮችን በገጠር እንዲቆዩ በማድረግ ኑሯቸውን ለመለወጥ እንደማይቻል መገንዘብ እንዳለባቸው አመልክተው፤ በልማት እንቅስቃሴው በአገልግሎት አሰጣጥና በኢንዱስትሪ ዘርፍ እንዲሰማሩ ለማድረግ ጊዜው አሁን መሆኑን ተናግረዋል።</p>

<p>መንግሥታቱ ለኢንዱስትሪው ዘርፍ ቅድሚያ መስጠት እንዳለባቸው ጠቁመው፤ በየአካባቢው ያሉ አነስተኛ ኢንዱስትሪዎች ጥበቃ ሊደረግላቸው እንደሚገባም አቶ ብርሃነ ተናግረዋል።</p>

<p>ኔፓድ ለአፍሪካ ኢኮኖሚ ዕድገት ከፍተኛ ጠቀሜታ ያለውን የግሉን ዘርፍ ተሳትፎ ውስን አድርጎታል ያሉት አቶ ብርሃነ፤ በጤናና በትምህርት ዘርፍም የራሳቸው ጉዳዮች መኖራቸውን አብራርተዋል።</p>

<p>የግል ባለሀብቱን በልማት እንዳይሳተፍ የሚያደርጉት ግጭትና መልካም አስተዳደር ያለመኖር ብቻ እንዳልሆነ ገልጸው፤ በአፍሪካ የሕግ የበላይነት፣ የንብረት ባለቤትነት ጥያቄዎች ምላሽ ማግኘት እንዳለባቸው ተናግረዋል። ኔፓድ ሊያተኩርባቸውና ሊያሟላቸው የሚገቡ ነጥቦች መኖራቸውንም አስረድተዋል።</p>

<p>ሴሚናሩን ያዘጋጁቱ የኢትዮጵያ ዓለም አቀፍ የልማት ኢንስቲትዩትና የልማት ፖሊሲ ማኔጅመንት ፎረም የተባለ በሰብ ሰሃራ አካባቢ የሚሠራ ድርጅት ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 9 ቀን 1994</a></p>

</body>
</html>	














