<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>278 ኢትዮጵያውያን ምርኮኞች አገራቸው ገቡ የኤርትራ መንግሥት የኢትዮጵያን የጦር ምርኮኞች በሙሉ ያለምንም ቅድመ ሁኔታ እንዲለቅ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">278 ኢትዮጵያውያን ምርኮኞች አገራቸው ገቡ የኤርትራ መንግሥት የኢትዮጵያን የጦር ምርኮኞች በሙሉ ያለምንም ቅድመ ሁኔታ እንዲለቅ ተጠየቀ</h2>


<p>የኤርትራ መንግሥት አሁን ከለቀቃቸው ውጪ ሌሎች የኢትዮጵያ ጦር ምርኮኞች በቁጥጥር ሥር የሉም በማለት ማደናገሩን ትቶ በእጁ የሚገኙ የጦር ምርኮኞችን በሙሉ ያለምንም ቅድመ ሁኔታ እንዲለቅ ወይም ያሉበትን ሁኔታ በግልፅ እንዲያሳውቅ የኢትዮጵያ ፌዴራላዊ ዴሞክራሲያዊ መንግሥት ጠየቀ።</p>

<p>የውጭ ጉዳይ ሚኒስቴር የፕሬስ ኢንፎርሜሽንና ዶኩመንቴንሽን ዋና ዳይሬክቶሬት "የኤርትራ መንግሥት የኢትዮጵያን የጦር ምርኮኞች በከፊል መልቀቁ የጦር ወንጀለኝነቱን አይሸፍንለትም" በሚል ርዕስ ትናንት በላከው መግለጫ እንዳስታወቀው፤ ዓለም አቀፍ ማኅበረሰብ የዓለም አቀፍ ቀይ መስቀል ኮሚቴና ጉዳዩ የሚመለከታቸው አካላት በሙሉ የኤርትራ መንግሥት በዓለም አቀፍ ግዴታው መሠረት የኢትዮጵያን ጦር ምርኮኞች እንዲለቅ ግፊት እንዲያደርጉ ጥሪውን አቅርቧል።</p>

<p>የኢትዮጵያ መንግስት በእጁ ያሉትን የኤርትራ የጦር ምርኮኞች በሙሉ ለመልቀቅ ዝግጁነቱን አስታውቆ፤ በአሁኑ ወቅትም ምርኮኞቹ ስለሚለቀቁበት ሁኔታ አስፈላጊውን ፎርማሊቲ በማጠናቀቅ ላይ እንደሚገኝም ገልጿል።</p>

<p>በተጨማሪ የኢትዮጵያ መንግሥት ይህን ጉዳይ ለሚገዛው ለሦስተኛው የጄኔሻ ኮንቬንሽንና ሌሎች አግባብነት ላላቸው ዓለም አቀፍ ሕግጋት ተገዥነትን በተግባር እንዳሳየ ሁሉ ዛሬም መሠረታዊ አቋሙን በድጋሚ የሚያረጋግጥ መሆኑንም አስታውቋል።</p>

<p>የኤርትራ መንግስት ዓለም አቀፍ ሕግን በመጻረር በተለያዩ አጋጣሚዎች በእጁ ከወደቁ የኢትዮጵያ የጦር ምርኮኞች መካከል ከፊሉን አስቀርቶና የደረሱበትን ለመግለጽ ባልፈለገበት ሁኔታ ከፊሎቹን በትናንቱ ዕለት እንደለቀቀ ማስታወቁን መግለጫው አመልክቷል።</p>

<p>ኢትዮጵያ የጄኔቫና የተለያዩ ዓለም አቀፍ የሰብዓዊ መብቶች ኮንቬንሽኖች ያጸደቀችና ለሰብዓዊ መብቶች መከበር የቆመች አገር በመሆን ተገዳ በገባችበት ጦርነት የማረከቻቸውን የኤርትራ ወታደሮች ዓለም አቀፍ ሕግን መሠረት በማድረግ ሙሉ ሰብዓዊነታቸው በተጠበቀበት ሁኔታ ይዛ መቆየቷንም አብራርቷል። መግለጫው አስታውቆ፤ ምርኮኞቹ እንደማንኛውም ምርኮኛ በጥብቅ ላይ ከመቆየታቸው በስተቀር ለማንኛውም የጦር ምርኮኛ ሊደረግለት የሚገባውን አያያዝ ሳታጓድል መቆየቷንም ገልጿል።</p>

<p>ከዚህም ሙሉ በሙሉ ተጻራሪ በሆነ መንገድ የኢትዮጵያን ምርኮኞች በቁጥጥር ሥር ካዋለ በኋላ በጄኔቫ ኮንቬንሽን መሠረት አስገዳጅ ከሆነው ዓለም አቀፍ የምርኮኞች አያያዝ ውጭ ሲንቀሳቀስ የኖረው የኤርትራ መንግሥት ግን በትናንት ዕለት ለቅቄያቸዋለሁ ካለው የጦር ምርኮኞች በተጨማሪ የት እንዳደረሳቸው ለመግለጽ ፈቃደኝነት ያላሳየባቸው የጦር ምርኮኞች በእጁ እንደሚገኙ መግለጫው አስታውቋል።</p>

<p>እነዚህ የጦር ምርኮኞች የደረሱበት ሳይታወቅ በከፊል ምርኮኞችን የመልቀቁ ዓላማ የዚህ የጦር ወንጀለኛ መንግሥት ገጽታን ለማሳመር ሲባል የተደረገና ለውጭ ግንኙነት የታለመ ማጭበርበር እንደሆነ ገልጿል።</p>

<p>ለዚህም ዋቢ የሚሆነው ከዚህ ቀደም የዓለም አቀፉ የቀይ መስቀል ኮሚቴ መዝግቦ ከያዛቸው የኢትዮጵያ የጦር ምርኮኞች ውስጥ ያልተለቀቁና የደረሱበት የማይታወቅ መኖራቸውን አመልክቷል።</p>

<p>በኤርትራ መንግስት ከተያዙ የጦር ምርኮኞች ውስጥ ዓለም አቀፍ ቀይ መስቀል ኮሚቴም ሆነ ሌሎች ጉዳዩ የሚመለከታቸው ዓለም አቀፍ ድርጅቶች ካሁን በፊት ዓለም አቀፍ ድርጅቶች ሊጎበኟቸው ያልቻሉ የጦር ምርኮኞች መኖራቸውን የኤርትራ መንግሥት የጦር ወንጀለኝነት በማያዳግም ሁኔታ የሚያረጋግጡ መሆናቸውን መግለጫው ጠቁሟል።</p>

<p>ይህ በእንዲህ እንዳለ በኢትዮጵያና በኤርትራ መካከል በተካሄደው ጦርነት ተማርከው የነበሩ 278 ኢትዮጵያውያን ምርኮኞች በዓለም ቀይ መስቀል አማካኝነት ትናንት ወደ ኢትዮጵያ መግባታቸውን በኢትዮጵያ ቀይ መስቀል ማኅበር የአድዋ ቅርንጫፍ አስታውቀዋል።</p>

<p>ምርኮኞቹ በራማ በኩል የመረብን ወንዝ ተሻግረው ወደ አገራቸው ሲገቡ የቅርንጫፍ ማኅበሩ ሠራተኞችና አባላት አቀባበል እንዳደረጉላቸው የቅርንጫፍ ማኅበሩ ተወካይ መምህር ገብረ ሕይወት አማረ ገልጸዋል።</p>

<p>ለምርኮኞቹ መስተንግዶ ከተደረገ በኋላ ለጊዜው የማረፊያ ቦታ እንደተሰጣቸው ተወካዩ አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 24 ቀን 1994</a></p>

</body>
</html>	














