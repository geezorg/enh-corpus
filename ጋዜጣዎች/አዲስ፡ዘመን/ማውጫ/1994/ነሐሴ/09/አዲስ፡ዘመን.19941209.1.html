<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ መንግሥት ከ145 ሚሊዮን ብር በላይ የሚገመት የምግብ ዕርዳታ ለመስጠት ስምምነት ተፈራረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ መንግሥት ከ145 ሚሊዮን ብር በላይ የሚገመት የምግብ ዕርዳታ ለመስጠት ስምምነት ተፈራረመ</h2>


<p>የአሜሪካ መንግሥት በድርቅ ጉዳት ለደረሰባቸው ወገኖች መርጃ የሚውል 42 ሺ ሜትሪክ ቶን ስንዴና ሦስት ሺ ሜትሪክ ቶን የተዘጋጀ ምግብ በዕርዳታ ለመስጠት ከአደጋ መከላከልና ዝግጁነት ኮሚሽንንና ከዓለም የምግብ ፕሮግራም ጋር ትናንት የዕርዳታ ስምምነት ተፈራረመ።</p>

<p>በኮሚሽኑ የስብሰባ አዳራሽ ግምቱ ከ145 ሚሊዮን ብር በላይ የሚያወጣውንና ከአሜሪካ ዓለም አቀፍ የልማትና ተራድኦ ድርጅት የተገኘውን ይህንኑ የዕርዳታ ስምምነት የፈረሙት የአደጋ መከላከልና ዝግጁነት ኮሚሽነር ሲሞን መቻሉ፣ በኢትዮጵያ የአሜሪካ ኤምባሲ ጉዳይ ፈጻሚ ሚስተር ቶማስ ሁል እና በኢትዮጵያ የዓለም ምግብ ፕሮግራም ተጠባባቂ ዳይሬክተር ሚስተር ቤኔዲክት ፉልታንግ ናቸው።</p>

<p>ይኸው የእህል ዕርዳታ ስምምነት በአፋር፣ በሶማሊያ ክልል በሽንሌና ፊቅ ዞኖች እንዲሁም በትግራይ፣ በአማራ፣ በኦሮሚያና በደቡብ ክልሎች በድርቅ ጉዳት ለደረሰባቸው ወገኖች እንደሚውል ጉዳይ ፈጻሚው ሚስተር ሁል ገልጸዋል።</p>

<p>የአሜሪካ መንግሥትና የአደጋ መከላከልና ዝግጁነት ኮሚሽን ከዚህ በፊት በነበራቸው የሁለትዮሽ የጋራ ስምምነት መሠረት በአጭር ጊዜ ሊደርስ የሚችል የምግብ ሰብል በድጋሚ ለመዝራት ለሚፈልጉ ገበሬዎች 400 ሺ የአሜሪካ ዶላር መመደቡንም ጉዳይ ፈጻሚው አስታውቀዋል።</p>

<p>የኢትዮጵያ መንግሥት ከለጋሽ ሀገሮች በዕርዳታ እንዲሰጠው ከጠየቀው 179 ሺ ሜትሪክ ቶን የምግብ ዕርዳታ ውስጥ የአሜሪካ መንግሥት የተፈራረመው የዕርዳታ ስምምነት 25 በመቶውን እንደሚሸፍን ሚስተር ሁሉ ገልጸዋል። ይህም በገንዘብ ሲተመን 445 ሚሊዮን ብር ይደርሳል ብለዋል።</p>

<p>ኮሚሽነር ሲሞን በበኩላቸው የበልግ ዝናብ ተጠቃሚ በሆኑ አካባቢዎች ያሉ ገበሬዎች የበልግ ዝናብ ባለማግኘታቸው የከፋ የምግብ እጥረት ያጋጥማቸዋል ብለዋል።</p>

<p>በበልግ ዝናብ ማጣትና በመኸሩም ወቅት በተፈጠረው ሁኔታ ገበሬው የእርሻ መሬቱን ለማዘጋጀት አለመቻሉን የገለጹት አቶ ሲሞን፣ የመኸሩ የዝናብ ሁኔታም ሙሉ በሙሉ ተስፋ ሰጪ ነው ለማለት እንደማይቻል ጠቁመዋል።</p>

<p>መንግሥት ችግሩን ለመቋቋም 45 ሺ ሜትሪክ ቶን እህል ማቅረቡንና 16 ሚሊዮን ብር ወጪ በማድረግ በበልጉ ዝናብ ሳቢያ ችግር ለደረሰባቸው ገበሬዎች የዘር ፍላጎት ለማሟላት መንቀሳቀሱን ገልጸዋል።</p>

<p>የክልል መንግሥታትም ዕርዳታውን ለተረጂዎቹ ለማድረስ ተሽከርካሪዎችን በመመደብ ድጋፍ እንደሚያደርጉ ኮሚሽነሩ አመልክተው፤ የአሜሪካ መንግሥት ከለጋሽ አገሮች መካከል ቀድሞ ምላሽ በመስጠት ያሳየውን ተሳትፎ አድንቀዋል።</p>

<p>ዕርዳታው በትክክለኛ ወቅት መድረሱን ያመለከቱት ተጠባባቂ ዳይሬክተሩ ሚስተር ፉልታንግ በበኩላቸው፤ ለጋሽ ድርጅቶች የሚያደርጉትን ሰብአዊ አገልግሎት በማጠናከር ከምግብ በተጨማሪ ሌሎች ድጋፎችን እንዲሰጡ አሳስበዋል።</p>

<p>በተመሳሳይ በሚቀጥሉት አምስት ዓመታት መሠረታዊ የትምህርት ፕሮግራም ለማሻሻል የሚያስችል የ218 ነጥብ አምስት ሚሊዮን ብር የኮንትራት ስምምነት በትምህርት ሚኒስቴርና በአሜሪካ ዓለም አቀፍ የልማት ተራድኦ መካከል ትናንት ተፈርሟል።</p>

<p>የአምስት ዓመት ፕሮግራም ሁለተኛው ክፍል በሆነውና መሠረታዊ የትምህርት ስትራቴጂ በሚል መጠሪያ የሚታወቀው ይኸው ፕሮግራም በሚቀጥሉት አምስት ዓመታት ሥርጭቱን በሁሉም ክልሎች በማስፋፋት የትምህርቱን ጥራት በመጠበቅ መልኩ ይካሄዳል።</p>

<p>የስምምነቱ ዓላማ የትምህርት ሥልጠናና ፓሊሲን በሚከተል የትምህርቱን ጥራት ለማሳደግ እንደሆነና ፕሮግራሙ በቀጣዮቹ አምስት ዓመታት በትምህርት ረገድ ለሚደረገው እንቅስቃሴ ጠቀሜታ እንደሚኖረው በስምምነቱ ላይ ተገልጿል።</p>

<p>በኢትዮጵያ የአሜሪካ ኤምባሲ ጉዳይ ፈጻሚ ሚስተር ቶማስ ሁል በስምምነቱ ሥነ ሥርዓት ላይ እንደተናገሩ፤ በኢትዮጵያ የመጀመሪያ ደረጃ ትምህርት እ.ኤ.አ ከ1994 ዓ.ም ከነበረው 20 በመቶ በአሁኑ ወቅት ወደ 57 በመቶ ዕድገት እያሳየ መምጣቱ አበረታች ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 9 ቀን 1994</a></p>

</body>
</html>	














