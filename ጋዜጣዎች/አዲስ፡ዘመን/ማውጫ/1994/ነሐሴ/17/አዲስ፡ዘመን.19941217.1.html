<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጅቡቲ የሚገኙ ኢትዮጵያውያንና የሌሎች አገሮች ዜጎች የአክሱም ሐውልት እንዲመለስ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጅቡቲ የሚገኙ ኢትዮጵያውያንና የሌሎች አገሮች ዜጎች የአክሱም ሐውልት እንዲመለስ ጠየቁ</h2>


<p>በጅቡቲ የሚኖሩ ኢትዮጵያውያን የኢትዮጵያ ወዳጅ የሆኑ የጅቢቲና የሌሎች አገሮች ዜጎች የአክሱም ሐውልት እንዲመለስ ጥያቄ ማቅረባቸው የውጭ ጉዳይ ሚኒስቴር አስታወቀ።</p>

<p>የሚኒስቴሩ የፕሬስ፣ የኢንፎርሜሽንና ዶኩመንቴሽን ዋና ዳይሬክቶሬት ትናንት እንደገለጸው ሁለት ሺህ 350 የሚሆኑ ኢትዮጵያውያን፣ ጅቢቲያውያንና የሌሎች አገሮች ዜጎች ሐውልቱ እንዲመለስ ለምሥራቅ አፍሪካ የልማት በይነ መንግሥታት ባለሥልጣን ኢጋድ ዋና ጸሐፊ፣ ለአውሮፓ ኮሚሽን ፕሬዚዳንትና ለኢጣሊያ ጠቅላይ ሚኒስትር ጥያቄ አቅርበዋል።</p>

<p>ኢትዮጵያውያኑ፣ ጅቢቲያውያኑና የሌሎች አገሮች ዜጎች የአክሱም ሐውልት እንዲመለስ ስማቸውንና ፊርማቸውን ባካተተ ባለ 130 ገጽ ሰነድና የጥያቄውን ጭብጥ የሚያብራራ ደብዳቤ ለተቋማቱና ለኢጣሊያው ጠቅላይ ሚኒስትር መላካቸውንም ገልጿል።</p>

<p>ዜጎቹ የኢትዮጵያ ሕዝብና መንግሥት የማንነት መግለጫና የጥንታዊ ሥልጣኔ ምልክት የሆነው የአክሱም ሐውልት እንዲመለስ የሚጠይቀው ደብዳቤና ሰነድ በሚመለከታቸው አካላት በኩል የላኩት ነሐሴ ስድስት ቀን 1994 ዓ.ም መሆኑንም አመልክቷል።</p>

<p>የዜጎች ተወካዮች ጥያቄውን ለኢጋድ ዋና ጸሐፊ ለተወካያቸው፣ ለአውሮፓ ኮሚሽን ፕሬዚዳንት በጅቡቲ የአውሮፓ ማኅበር ጽሕፈት ቤት በኩል፣ ለኢጣሊያ ጠቅላይ ሚኒስትር ደግሞ በጅቡቲ የኢጣሊያ ቆንስላ ጽሕፈት ቤት በኩል ማስተላለፋቸውን አብራርቷል።</p>

<p>ከሃምሳ ዓመት በፊት በፋሺስት ኢጣሊያ ተዘርፎ የተወሰደው የአክሱም ሐውልት ተገቢው ጥበቃና እንክብካቤ ሳይደረግለት በቅርቡ በደረሰበት ጉዳት ኢትዮጵያውያኑ፣ ጅቢቲያውያኑና የሌሎችም አገሮች ዜጎች ቅሬታ እንደተሰማቸው መግለጻቸውን በጅቡቲ የኢትዮጵያ ኤምባሲ አስታውቋል።</p>

<p>ሐውልቱ የኢትዮጵያውያን ብቻ ሳይሆን የመላው አፍሪካውያን ሕዝቦች የታሪክ ቅርስ በመሆኑ በአስቸኳይ እንዲመለስ በኢጣሊያ መንግሥት ላይ ግፊትና ጫና እንዲደረግ መጠየቃቸውንም ጠቁሟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 17 ቀን 1994</a></p>

</body>
</html>	














