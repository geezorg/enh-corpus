<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ኬንያ የጋራ ጠረፍ አስተዳዳሪዎችና ኮሚሽነሮች ችግሮችን በጋራ ለማስወገድ ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ኬንያ የጋራ ጠረፍ አስተዳዳሪዎችና ኮሚሽነሮች ችግሮችን በጋራ ለማስወገድ ተስማሙ</h2>


<p>የኢትዮጵያና ኬንያ የጋራ ጠረፍ አስተዳዳሪዎችና ኮሚሽነሮች በሁለቱም አገሮች ጠረፍ አካባቢ ለሰላም እንቅፋት የሚሆኑ ችግሮችን በጋራ ለማስወገድ የተጀመሩ የልማት ሥራዎችን ለማጠናከር ስምምነት ተፈራረሙ።</p>

<p>ኮሚሽነሮቹ በባህር ዳር ከተማ ለሦስት ቀናት ያካሔዱትን ስብሰባ ትናንት ሲያጠናቅቁ ስምምነቱን የተፈራረሙት የኬንያን ልኡካን የመሩት የሰሜን ምስራቅ ክፍለ ሀገር ኮሚሽነር ሚስተር መሀሙድ ሳላህ በኢትዮጵያ ወገን ደግሞ የኢሚግሬሽንና ዜግነት ጉዳይ መምሪያ ኃላፊ አቶ ወልደ ማርያም ዋቆ ናቸው።</p>

<p>በድንበር አካባቢ የሚገኙ ህዝቦችን የልማት ፍላጎት ለመመለስ የጋራ ጠረፍ አካባቢ ደህንነት በስምምነቱ ቅድሚያ እንደሚሰጠው ሰነዱ አመልክቶ ለጠረፍ ሰላም እንቅፋት የሆኑ ነገሮችን በጋራ ለማስወገድ ሁለቱ ወገኖች ስምምነት ላይ መድረሳቸውን ጠቁመዋል።</p>

<p>በጠረፍ አካባቢ የጎሳዎች ግጭትና የእንሰሳት ችግሮች መቀነሱን ባለፈው ዓመት ነሐሴ 1993 ኬንያ ውስጥ ተደርጎ በነበረው የኮሚሽነሮቹ ስብሰባ መገለጹን ስምምነቱ አመልክቶ ይህም የጠረፍ አካባቢ ንዑስ ኮሚቴዎችን የበለጠ ለማንቀሳቀስ ከፍተኛ አስተዋጽኦ እንዳለው ገልጿል።</p>

<p>በሁለቱም አገሮች አካባቢ ለረዥም ጊዜ ተጠብቆ ለቆየው የህዝቦች ነፃ እንቅስቃሴ እንቅፋት የሆኑ የኢሚግሬሽን ጉዳዮችን ችግር ለመፍታት ኮሚሽነሮቹ መግባባት ላይ መድረሳቸውን የስምምነት ሰነዱ አስታውቋል።</p>

<p>በሁለቱም አገሮች በአፋጣኝ የጋራ የቴክኒክ ዝግጅት በማድረግ የጠረፍ ምልክቶችን ቁጥጥርና ጥገና ለማካሔድ መታሰቡንና በጠረፍ አካባቢም የሬድዮ መገናኛ አውታሮችን የመዘርጋት ዝግጅት በተሻለ ደረጃ ላይ በመሆኑ በቅርቡ ተግባራዊ እንደሚሆን አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 16 ቀን 1994</a></p>

</body>
</html>	














