<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተዘርፎ የነበረ የወርቅ መስቀል በዋሻ ተቀብሮ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተዘርፎ የነበረ የወርቅ መስቀል በዋሻ ተቀብሮ ተገኘ</h1>


<p>በትግራይ ደቡባዊ ዞን ቅንጣሉ ዋጅራት ወረዳ ከ65 አመታት በፊት ከአንድ ገዳም በጣሊያን ወታደሮች ተዘርፎ መወሰዱ የሚነገርለት ጥንታዊ መስቀል በአንድ ዋሻ ተቀብሮ መገኘቱን የዞኑ ፖሊስ አስታወቀ።</p>

<p>በዞኑ ፖሊስ መምሪያ የወንጀል ምርመራ ክፍል ኃላፊ አቶ ሠዓረ ምራጭ ትናንት እንደገለጹት ቁመቱና ስፋቱ 70 በ70 ሣንቲ ሜትር የሆነው የወርቅ መስቀል ከሳምንት በፊት የተገኘው በወረዳው የአስፋልት ግንባታ በማካሄድ ላይ ያሉት የቻይና ዋንቦ ኮንስትራክሽን ሠራተኞች "ሔዋን ምሽግ" በተባለ ዋሻ አጠገብ ጠረጋ ባካሄዱበት ወቅት ነው። </p>

<p>ፖሊስ የመስቀሉን መገኘት ተከትሎ ባካሄደው ምርመራም መስቀሉ በወረዳው ልዩ ስሙ "ዋንዛ" በተባለ አካባቢ ከሚገኘው "የቅድስት ማርያም ገዳም" በ1929 ዓ.ም በጣሊያን ወታደሮች ተዘርፎ መወሰዱን በወቅቱ የነበሩ የገዳሙ አስተዳዳሪዎች ለመንግሥት ከጻፉት ደብዳቤ መረጋገጡን ተናግረዋል።</p>

<p>በመስቀሉ ግራና ቀኝ በኩል የተቀረጸው የመላዕክት ምስልም በወቅቱ የነበረውን የሥልጣኔ ደረጃ እንዲሚያመላክት ኃላፊው ጠቁመው፤ መስቀሉን የዞኑ ቤተክህነት ጽሐፈት ቤት እንዲረከበው በደብዳቤ መጠየቁን አስታውቀዋል።</p>

<p>የዞኑ ቤተክህነት ጽሕፈት ቤት ሥራ አስኪያጅ መጋቢ ውሒብ ኃይለመስቀል መስቀሉ ቤተክህነቷ ካሏት መስቀሎች በዓይነቱ፣ በክብደቱና በቁመቱ የተለየ እንደሆነና ምናልባትም ከወርቅ የተሠራ ሳይሆን እንደማይቀር ገምተዋል።</p>

<p>መስቀሉ የተዘረፈበት የቅድስት ማርያም ገዳም በ15ኛ ክፍለ ዘመን የታነፀ ጥንታዊ ገዳም መሆኑን የገለፁት መጋቢ ውሒብ፤ በመጪው ነሐሴ 21 ለዋድላ ቅድስት ማርያም ገዳም እንደሚያስረክቡት አስታውቀዋል።</p>

<p>መስቀሉ የተገኘበት ዋሻ አካባቢ ቀደም ሲል የጣሊያን ወታደሮች ቀብረዋቸው እንደሄዱ የተገመቱ ከ500 በላይ የመድፍ ጥይቶችና ፈንጂዎች የተገኙበት እንደሆነና አካባቢው ምንም ዓይነት ቁፋሮ እንዳይካሄድበት በኢትዮጵያ የቅርስ ጥበቃ ድርጅት መከልከሉን ከሥራ አስኪያጁ ገለፃ ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 15 ቀን 1994</a></p>

</body>
</html>	














