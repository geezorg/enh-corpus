<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአቶ ታምራት ላይኔ ሳቢያ ባለዕዳ የነበረው አክሲዮን ማኅበር ዕዳውን መንግሥት ተረከበው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአቶ ታምራት ላይኔ ሳቢያ ባለዕዳ የነበረው አክሲዮን ማኅበር ዕዳውን መንግሥት ተረከበው</h2>


<p>በቀድሞው ጠቅላይ ሚኒስትር ታምራት ላይኔ ሕገወጥ አሠራር ሳቢያ የ30 ሚሊዮን ብር የባንክ ብድር ባለዕዳ የነበረው የኢትዮጵያ ቡና ላኪ አክስዮን ማኅበር ዕዳውን የመንግሥት የልማት ድርጅቶች ባላደራ ቦርድ እንዲረከበው መደረጉን አስታወቀ።</p>

<p>የአክስዮን ማኅበሩ ተጠባባቂ ሥራ አስኪያጅ አቶ ዳና ዶዳ እንደገለጹት ማኅበሩ ከሚፈለግበት የባንክ ዕዳ ነጻ በመሆን የባለአደራ ቦርዱ ሙሉበሙሉ የተረከበው ከሁለት ወራት በፊት ነበር።</p>

<p>የአክስዮን ማኅበሩ በባንክ ብድር የገዛውን አንድ ሺ ቶን ቡና አቶ ታምራት ላይኔ በመንግሥት ስም መውሰዳቸውን ያወሱት አቶ ዳና እኚሁ ግለሰብ ስልጣናቸውን በመጠቀም በ26 ሚሊዮን ብር ሸጠው ገንዘቡን ለግል ጥቅማቸው ማዋላቸውን ተናግረዋል።</p>

<p>ጉዳዩ በፍርድ ቤት በክርክር ላይ በነበረበት ወቅት የአክስዮን ማኅበሩ ለባንክ በተለያዩ ጊዜያት ባጠቃላይ 12 ሚሊዮን ብር መክፈሉን አስረድተዋል።</p>

<p>ይሁንና በፍርድ ቤት የመጨረሻ እልባት አግኝቶ የባንክ ዕዳው ከነወለዱ ወደ መንግሥት እንዲዛወር መወሰኑን ጠቁመው፣ በዚሁ ውሳኔ መሰረትም ባንኩ ከማኅበሩ ሒሳብ ዕዳውን መቁረጥ እንዳቆመ ተናግረዋል።</p>

<p>በአሁኑ ወቅት የባለ አደራ ቦርዱ ዕዳውን ለመረከብ ፈቃደኛ በመሆኑም ከ26ቱ ሚሊዮን ብር በተያያዘ ባንክ ከማኅበሩ የሚፈለገው ገንዘብ የለም ያሉት አቶ ዳና ሆኖም የአክስዮን ማኅበሩ ከሁለት ዓመት በፊት ለባንክ ሲከፍል የነበረው 12 ሚሊዮን ብር ተመላሽ እንዲደረግለት መጠየቁን ገልጸዋል።</p>

<p>ይሁን እንጂ የአክስዮን ማኅበሩ ከዚህ ጉዳይ ጋር ያልተያያዘ ሌላ የባንክ ብድር ዕዳ እንደነበረበት ገልጸው፣ ይህንኑ ለማወራረድ ሲባል ቀደም ሲል ለአበዳሪው ባንክ የተከፈለው የዕዳ ገንዘብ እንዲመለስ የቀረበው ጥያቄ ውድቅ መሆኑን አቶ ዳና ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 15 ቀን 1994</a></p>

</body>
</html>	














