<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም አቀፉ ማኅበረሰብ አካላት ለኤርትራ መንግሥት የሚያደርጉትን ድጋፍ እንዲያቆሙ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም አቀፉ ማኅበረሰብ አካላት ለኤርትራ መንግሥት የሚያደርጉትን ድጋፍ እንዲያቆሙ ተጠየቀ</h2>


<p>የኤርትራ ሕዝብ ለከፍተኛ አፈናና መብት ረገጣ በማድረግ ላይ በመሆኑ ዓለም አቀፉ ማኅበረሰብ ለአገሪቱ መንግሥት የሚያደርገውን እርዳታ እንዲያቆም የአሥመራ ዩኒቨርስቲ ተማሪዎች ኅብረት የቀድሞ ፕሬዚዳንት ገለጸ።</p>

<p>ፕሬዚዳንቱ ተማሪ ሰመረ ከሰተ ትናንት አዲስ አበባ ውስጥ በሰጠው መግለጫ ዓለም አቀፍ የገንዘብ ድርጅት፣ የዓለም ባንክና የአውሮፓ ኅብረትን የመሳሰሉ አካላት ለአገሪቱ የሚሰጡትን ድጋፍ መንግሥት አምባገነናዊ ሥርዓቱን እንዲያጠናክር የሚያግዘው በመሆኑ እርዳታቸውን እንዲያቆሙ አሳስቧል።</p>

<p>የዓለም አቀፉ ማኅበረሰብ ሊሰጥ የሚፈልገው ድጋፍ በቀጥታ ሕዝቡ ዘንድ የሚደርስ መሆን እንዳለበት ለአንድ ዓመት ያህል ያለፍርድ ታስሮ ከነበረበት የአሥመራ እስር ቤት በማምለጥ ሰሞኑን ኢትዮጵያ የገባው የቀድሞ የአሥመራ ዩኒቨርሲቲ ተማሪዎች ኅብረት ፕሬዚዳንት ገልጿል።</p>

<p>ፕሬዚዳንቱ እንዳለው በአሁኑ ወቅት በኤርትራ የግል ጋዜጦች ተዘግተዋል። በርካታ ጋዜጠኞች፣ ተማሪዎችና የመንግሥት ባለሥልጣናት መንግሥትን በመቃወማቸው ያለፍርድ ለእሥራት ተዳርገዋል።</p>

<p>ማንም ኤርትራዊ በአገሩ ጉዳይ ላይ በግልም ሆነ በጋራ መነጋገር አይችልም፤ ያለው ተማሪ ሰመረ ሐይማኖተኞችም በማምለካቸው ብቻ አደጋ እየደረሰባቸው ነው ብሏል።</p>

<p>በዚህ የተነሳ መላው የኤርትራ ሕዝብ በፍርሃት ዓለም ውስጥ እንደሚገኝ አስታውቋል።</p>

<p>የኤርትራ ተማሪዎችና ወጣቶች ይህንን አምባገነን መንግሥት በመገርሰስ በአገሪቱ ሰላምና ዴሞክራሲን ለማስፈን በሚደረገው እንቅስቃሴ ውስጥ የመሪነቱን ሚና ሊጫወቱ እንደሚችሉም የ29 ዓመቱ የቀድሞ የአሥመራ ዩኒቨርሲቲ ተማሪዎች ኅብረት ፕሬዚዳንት ገልጿል።</p>

<p>የፖለቲካ እስረኞች በሚታሰሩበት የአሥመራ 6ኛ ፖሊስ ጣቢያ ከማንም ጋር እንዳይገኝ ተደርጎ ለብቻው ከነበረበት እሥር ቤት ያመለጠው ከጠባቂው ጋር በመተባበር መሆኑን አስረድቷል።</p>

<p>ወደ ኢትዮጵያ ለመምጣት ለምን እንደወሰነ ተጠይቆ ፕሬዚዳንቱ ሲመልስ የኤርትራ ጎረቤት ከሆኑት ጅቡቲና ሱዳን ኢትዮጵያ ውስጥ ለሕይወቱ የሚያሰጋ ሁኔታ አለመኖሩን በማረጋገጡ መሆኑን ገልጿል።</p>

<p>ተማሪ ሰመረ በህግ የመጀመሪያ ዲግሪ ሊያሰጠው የሚያስችለውን ትምህርት አጠናቆ ለመመረቅ ሶስት ቀናት ሲቀሩት የኤርትራ ጸጥታ ኃይሎች እቤቱ ድረስ መጥተው በቁጥጥር ሥር ያዋሉት የኤርትራ መንግሥት ተማሪዎች ያለፍላጎታቸው በግዴታ በክረምት የእረፍት ጊዜያቸው ሥራ እንዲሰሩ የሚያደርገውን እንቅስቃሴ በመቃወም እንደሆነ አመልክቷል።</p>

<p>ከዚህ ቀደም በተማሪዎች የተካሔዱት ሥራዎች ያስገኙት ውጤት ደካማ በመሆኑ መላው የአገሪቱ ተማሪዎች ዘመቻውን ይቃወሙታል ብሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 3 ቀን 1994</a></p>

</body>
</html>	














