<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአፍሪካ ዋንጫ ማጣሪያ ኢትዮጵያ ከዓለም 193ኛ ደረጃ ላይ በምትገኘው ኒጀር ተሸነፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአፍሪካ ዋንጫ ማጣሪያ ኢትዮጵያ ከዓለም 193ኛ ደረጃ ላይ በምትገኘው ኒጀር ተሸነፈች</h2>


<p>የ24ኛው አፍሪካ ዋንጫ ማጣሪያ ባለፈው አርብ ሞሪታኒያና የኬፕ ቨርዴ የኢትዮጵያ ብሔራዊ የእግር ኳስ ቡድን ኒያሚ ላይ ከዓለም 193ኛ ደረጃ ላይ በሚገኘው የኒጀር ቡድን 3ለ1 ሲረታ በአፍሪካ ዋንጫ ታላቅ ስም ያላቸውና በተደጋጋሚ በማሸነፍ የሚታወቁት ግብፅና ጋናም በማዳጋስካርና በዩጋንዳ ያልተጠበቀ የ1ለ0 ሽንፈት ገጥሟቸዋል። በዲያጐ ጋርዚያቶ የሚሠለጥነው የቶጐ ብሔራዊ ቡድን በኬንያ 3ለ0 በሆነ ሰፊ ውጤት ሲሸነፍ በሌሎች ግጥሚያዎች አልጄሪያ የናምቢያው ተጨዋች በራሱ ቡድን ላይ ባስቆጠረው ግብ፣ ሞሮኮ ታዋቂው አጥቂ የሱፍ ቺፖ ከመረብ ባሳረፉት ግብ ጋቦንን በ1ለ0 ጠባብ ውጤት ሦስት ነጥብ ይዘው ሲወጡ ኬፕ ቨርዴ አይላንድስ ሞሪታኒያን 2ለ0 ረታታለች።</p>

<p>ጀርመናዊውን አሠልጣኝ ዮሐን ፊገን በቅርቡ የቀጠረውና ባካሄዳቸው የአቋም መለኪያ ግጥሚያዎች አንድም ጊዜ ያላሸነፈው የኢትዮጵያ ብሔራዊ ቡድን በቅዳሜ ግጥሚያው እስከ 55ኛው ደቂቃ ድረስ አሸናፊ ግርማ በ16ኛው ደቂቃ ባስቆጠራት ግብ 1ለ0 በመምራት ላይ እንደነበር ታውቋል። የሮይተርስ ዘገባ እንዳመለከተው የኢትዮጵያ ቡድን ከኒጀር የተሻለ ቅንጅት ያለው እንቅስቃሴ ቢያሳይም በ55ኛው እና በ61ኛው ደቂቃ በኒጀሩ አምበል ኢብራሂም ታንካሪ፣ በ79ኛው ደግሞ በጋርባ አብዱላሂ በተቆጠሩበት ግቦች 3ለ1 መሸነፍ ግድ ሆኖበታል። ኒጀሮች በ24 ደቂቃዎች ውስጥ ሦስት ግቦች አከታትለው ማስቆጠራቸው ውጤት በማስጠበቅና በስልት የማጥቃት ዘዴ ከኢትዮጵያ በእጅጉ የተሻሉ መሆናቸውን ያመለክታል ተብሏል።</p>

<p>ከዓለም እጅግ ድሃ ከሚባሉት አገሮች አንዷ የሆነችውና በገንዘብ እጥረት ምክንያት ባለፉት ሁለት ዓመታት ከኢንተርናሽናል ግጥሚያዎች ተገልላ የቆየችው ኒጀር በኢትዮጵያ ላይ የተቀዳጀችው ድል በተሻለ የሞራል ዝግጅት ለውድድሩ መቅረቧን ይጠቁማል። ብሔራዊ ቡድኑ ዘንድሮም በተመሳሳይ ሁኔታ የፋይናንስ ችግር ቢገጥመውም የአገሪቱ ዜጎች በቤተሰብ 0.5 ዶላር በማውጣት ቡድናቸው በሻምፒዮናው ይካፈል ዘንድ የዜግነት ግዴታቸውን በመወጣት ላይ እንደሚገኙ ከሮይተርስ ዘገባ ለመረዳት ተችሏል።</p>

<p>ከ52ቱ የኮንፌዴሬሽኑ አባል አገሮች አራቱ ብቻ በገንዘብ እጥረት ባልተሳተፉበት የዘንድሮው የማጣሪያ ውድድር ዩጋንዳ፣ ማዳጋስካር፣ ኬንያ እንዲሁም የኬፕ ቬርዴ ደሴቶች ተጋጣሚዎቻቸውን ባልተጠበቀ ሁኔታ መርታታቸው ውድድሩ ትኩረት እንዲስብ ያደረገው ከመሆኑም በላይ ፉክክሩን የበለጠ እንደሚያጠናክረው ተገምቷል።</p>

<p>የኬንያ ቡድን ከዕረፍት በኋላ በባራሳ፣ በአቲኖ እንዲሁም በአሊች አማካኝነት ያስቆጠራቸው ሦስት ግቦች ከ1992 ወዲህ ለመጀመሪያ ጊዜ በአፍሪካ ዋንጫ ፍጻሜ ለመሳተፍ የሚያስችለውን ዕድል የሚያሰፉለት ይሆናሉ። በምድቡ የሚገኙት ሞሪታንያና የኬፕ ቨርዴ ደሴቶች የቶጐን ያህል እንደማይከብዱትም የስፖርቱ ተንታኞች ይናገራሉ።</p>

<p>የማዳጋስካሩ አሠልጣኝ ግብፅን እናሸንፋለን በሚል አስቀድመው የተናገሩትን ተግባራዊ ማድረጋቸው አድናቆት ሲቸረው የጋናው አሠልጣኝ ዩጋንዳን ስለማሸነፋቸው እንደማይጠራጠሩ ከጨዋታው በፊት መግለጫ የመስጠታቸው ጉዳይ ደግሞ ግምት ውስጥ ከትቷቸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጳጉሜ 4 ቀን 1994</a></p>

</body>
</html>	














