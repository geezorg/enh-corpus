<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅዱስ ጊዮርጊስና መብራት ኃይል ለሻምፒዮንነት የሚያደርጉትን ፉክክር አጠናክረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅዱስ ጊዮርጊስና መብራት ኃይል ለሻምፒዮንነት የሚያደርጉትን ፉክክር አጠናክረዋል</h2>


<p>በኢትዮጵያ ፕሪሚየር ሊግ የእግር ኳስ ውድድር የአዲስ አበባዎቹ ቅዱስ ጊዮርጊስና መብራት ኃይል 1994 ሻምፒዮንነት የተሻለ ተስፋ እንዳላቸው ባለፈው ቅዳሜና እሑድ በተካሄዱት ጨዋታዎች ሲያረጋግጡ፤ ኢትዮጵያ ቡናና አርባ ምንጭ ጨርቃጨርቅ ከዋንጫ ተሸላሚነት እየራቁ ናቸው።</p>

<p>በፕሪሚየር ሊጉ ሁለተኛ ዙር 18ኛ ሳምንት ውድድር በአዲስ አበባ ስታዲየም ጉና ንግድን ያስተናገደው ቅዱስ ጊዮርጊስ 3ለ1 በማሸነፍ በ40ነጥብና በ19 ንፁህ ግብ መሪነቱን አጠናክሮ ቀጥሏል። የቅርብ ተፎካካሪው መብራት ኃይል አንድ ተስተካካይ ጨዋታ እየቀረው በ38 ነጥብና በ19 ንፁህግብ 2ኛ ኢትዮጵያ ቡና በ34 ነጥብና በ10 ንፁህ ግብ 3ኛ፣ አርባምንጭ ጨርቃጨርቅ በ28 ነጥብና በ7 ንፁህ ግብ 4ኛ፣ ባንኮች በ28 ነጥብና በ3 ግብ ዕዳ 5ኛ ደረጃዎች ላይ ተቀምጠዋል። ምድር ባቡር በ25 ነጥብና በ5 ግብ ዕዳ 6ኛ፣ አዳማ ከነማ በ20 ነጥብና በ5 ግብ ዕዳ 7ኛ፣ ጉና ንግድ በ19 ነጥብና በ2ግብ ዕዳ 8ኛ፣ ኒያላ በ19 ነጥብና በ6 ግብ እዳ 9ኛ፣ አዋሳ ከነማ በ18 ነጥብና በ6 ግብ ዕዳ 10ኛ፣ ትራንስ ኢትዮጵያ በ18 ነጥብናበ8ግብ ዕዳ 11ኛ ሲሆኑ፤ ሙገር ሲሚንቶ፣ ወንጂ ስኳርና መድን ድርጅት በእኩል 17 ነጥብ በግብ ክፍያ ተበላልጠው ከ11ኛ እስከ 14ኛ ያሉትን ደረጃዎች ይዘዋል።</p>

<p>ባለፈው እሑድ አዲስ አበባ ላይ በተደረጉት ሁለት ግጥሚያዎች ባንኮች ኢትዮጵያ ቡናን፣ ቅዱስ ጊዮርጊስ ጉና ንግድን 3ለ1 በሆነ ተመሳሳይ ውጤት አሸንፈዋል።</p>

<p>በቅድሚያ ግጥሚያቸውን ያካሄዱት ባንኮችና ኢትዮጵያ ቡና ናቸው። በሁለቱ ቡድኖች ጨዋታ እስከ መጀመሪያዎቹ 15 ደቂቃዎች ድረስ የመሸናነፍ ፉክክር ታይቶበታል። በ22ኛው ደቂቃ የቡናው 22 ቁጥር ካሊድ መሐመድ በጥሩ ሁኔታ የባንኮችን ተከላካዮች አልፎ ለ8 ቁጥሩ ደብሮም ሐጎስ አቀብሎት ደብሮም ያልተጠቀመበት ዕድል የቡና ደጋፊዎችን አስቆጭታለች። ከሁለት ደቂቃ በኋላ የቡና ተከላካዮች በፈጠሩት ስህተት ለባንኮች በዕለቱ ኮከብ ሆኖ የዋለ 7 ቁጥሩ አበበ ዋስይሁን የመጀመሪያዋን ግብ አስቆጥሯል።</p>

<p>የዕለቱ ግብ አስቀድመው በማግባታቸው የተቀናጀና የእግር ኳስ ጥበብ የተሞላበት ጨዋታ ያሳዩት ባንኮች በቡና ተከላካዮች ላይ ጫና ሲፈጥሩ ተስተውለዋል።</p>

<p>የኢትዮጵያ ቡና ቡድን በ37ኛውና በ43ኛው ደቂቃ ሚካኤል ዋለልኝ፣ የ38ኛው ማሞዓለም ሻንቆ ጥሩ ጥሩ ሙከራዎችን ቢያደረጉም ሊሳካላቸው አልቻለም። የመጀመሪያ ግማሽ ጨዋታ ሲጠናቀቅ 30 ሴኮንድ ሲቀረው የቡናው ካሊድ መሐመድ ኳስ በሌለበት በባንኩ አበበ ዋስይሁን ላይ ጥፋት በመሥራት በቀይ ካርድ ከሜዳ ለመውገድ ተገዷል። ባንኮች በ45ኛው ደቂቃ 12 ቁጥሩ ጌቱ ተሾመ ከመሐል ሜዳ ኳስ ብቻውን ይዞ በመሔድ 2ኛውን ግብ አስቆጥሯል።</p>

<p>ከእረፍት መልስ ከስድስት ደቂቃዎች በኋላ የባንኩ 10 ቁጥር ዋቅጅራ አንበሴ 3ኛውን ግብ ማስቆጠሩ ቡናዎችን ተስፋ አስቆርጧቸዋል። በ62ኛው ደቂቃ አበበ ዋስይሁን አስደናቂ ግብ ቢያስቆጥርም አርቢትሩ ከጨዋታ ውጪ ነው በማለት ሽረውበታል። በ64ኛው ደቂቃ የባንኩ 15 ቁጥር በሆነው ባልሆነው የተጐዳ በመምሰልና ሜዳ ላይ በመንከባለሉ በሁለት ቢጫ ካርድ ከሜዳ ተወግዷል።</p>

<p>ኢትዮጵያ ቡና በባዶ ከመሸነፍ ያዳነውን ብቸኛ ግብ በ76ኛው ደቂቃ ያስቆጠረው ከዕረፍት በኋላ ተቀይሮ የገባው 4 ቁጥሩ በሳዝነው ጌታቸው ነው። በሳዝነው ከመሐል ሜዳ አካባቢ አክርሮ በመምታት ያስቆጠራት ምርጥ ግብ የተመልካቹን አድናቆት አስገኝቶለታል።</p>

<p>በእሑዱ ጨዋታ ጥቂት ተመካቾች የተጫዋቾችን ስም እየጠሩና አላስፈላጊ ስም በማውጣት የተጫዋቾችን ሞራል ለመንካት መሞከራቸው አብዛኛውን ደጋፊ ቅር አሰኝቷል። በሌላ በኩል አንዳንድ ተጫዋቾች ደጋፊዎያቸውን ከማክበርና ትኩረታቸውን በጨዋታ ላይ ከማድረግ ይልቅ ከተመልካቹ ጋር መያያዛቸው ተገቢ እንዳልሆነ በሁኔታው ቅር የተሰኙ ደጋፊዎች ገልጸውልናል። በእሑዱ ጨዋታ እንደታየው የኢትዮጵያ ቡናው አሸናፊ ግርማ ከአንዳንድ ደጋፊዎች ለሚሰነዘርበት አፀያፊ ስድብ እንዲሁም እርሱ ለእነርሱ የሚሰጠው ምላሽ ሊታረም ይገባል።</p>

<p>የቅዱስ ጊዮርሲስና ጉና ንግድ ግጥሚያ ጨዋታው እንደተጀመረ ተመጣጣኝ ፋክክር የታየበት ሲሆን፤ በ19ኛው ደቂቃ የጊዮርጊሱ 5 ቁጥርና 11 ቁጥር አንተነህ ያገኙትን እድል አልተጠቀሙበትም። በ12ኛው ደቂቃ የጉናው 23 ቁጥር ዓለማየሁ መንገሻ ግሩም የግብ ሙከራ ቢያደርግም የጊዮርጊስ ግብ ጠባቂ ታዲዎስ አድኖበታል። ከሦስት ደቂቃ በኋላ ዓለማየሁ መንገሻ ከክንፍ አካባቢ የመጣችለትን ኳስ በደረቱ ካበረደ በኋላ ወደ ግብ የላካት ኳስ ከመረብ በማረፏ ጉናዎች የግብ ማግባት መሪነቱን እንዲጨምርጡ አስችሏቸዋል።</p>

<p>ጊዮርጊሶች ከዕረፍት በፊት ከአምስት በላይ ግብ መሆን የሚችሉ አጋጣሚዎችን አግኝተው ሳይጠቀሙባቸው ቀርተዋል። ጉናዎች በተለይም በ30ኛው ደቂቃ 7 ቁጥር 7 ቁጥሩ የግብ ክልል ውስጥ ሆኖ ከ14 ቁጥሩ ተቀብሎ የመታት ኳስና ግብ ጠባቂው ታዲዎስ በሚያስደንቅ ሁኔታ ያከሸፈበት ይጠቅሳል።</p>

<p>ከዕረፍት መልስ ቅዱስ ጊዮርጊስ የተወሰኑ ተጫዋቾችን በመቀየርና አሰላለፉን በማስተካከል በ47ኛው ደቂቃ በሙሉዓለም ረጋሳ አማካይነት የግብ ሙከራ አድርገው ባይሳካላቸውም በ67ኛውና በ77ኛው ደቂቃዎች 7 ቁጥሩ አሸናፊ ሲሳይ ባስቆጠራቸው ሁለት ግቦች መሪነቱን ይዘዋል። የጉናዎችን የማሸነፍ አልያም አቻ የመለያየት ተስፋን ያጨለመችው በ79ኛው ደቂቃ 10 ቁጥሩ ስንታየሁ ጌታቸው መሬት ለመሬት አክርሮ የመታት ኳስ የግቡን ቋሚ ገጭታ መገባቷ ነው። ጨዋታው ሊጠናቀቅ ዘጠኝ ደቂቃዎች ሲቀሩት የጊዮርጊሱ 3 ቁጥር ፋሲል ተካልኝ ብቻውን አልፎ ለግብ ጠባቂው የዳረጋት ኳስ ደጋፊዎቹን አስቆጭታለች።</p>

<p>ይህ በእንዲህ እንዳለ የኢትዮጵያ ጥሎ ማለፍ ሻምፒዮና ነገም የሚቀጥል ሲሆን፤ መድን ከባንኮች፣ መብራት ኃይል ከትራንስ ኢትዮጵያ ጋር በአዲስ አበባ ስታዲየም ይጋጠማሉ። አሸናፊ ቡድኖች ለዋንጫ በመጪው እሑድ እንደሚወዳደሩ ከፌዴሬሽኑ የተገኘው መረጃ ያመለክታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 11 ቀን 1994</a></p>

</body>
</html>	














