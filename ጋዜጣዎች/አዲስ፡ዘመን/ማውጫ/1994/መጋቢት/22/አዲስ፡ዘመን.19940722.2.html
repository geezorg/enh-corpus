<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ኤርትራ ወታደራዊ ቅንጅት ኮሚሽን ስብሰባ በጅቡቲ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮ-ኤርትራ ወታደራዊ ቅንጅት ኮሚሽን ስብሰባ በጅቡቲ ተካሄደ</h1>


<p>የኢትዮ-ኤርትራ ወታደራዊ ቅንጅት ኮሚሽን 12ኛ መደበኛ ስብሰባ ባለፈው ሐሙስ በጅቡቲ መካሄዱን የተባበሩት መንግሥታት የኢትዮ- ኤርትራ ተልዕኮ (አንሚ) ሕዝብ ግንኙነት አስታወቀ።</p>

<p>ሕዝብ ግንኙነቱ ከስብሰባው በኋላ ባወጣው መግለጫ በአንሚ ሠራዊት አዛዥ ሜጀር ጄኔራል ፓትሪክ ካማሬት በተመራው ስብሰባ የአፍሪካ አንድነት ድርጅት ተወካይ ብርጋዴር ጄኔራል ፒተር አውጉስቲን ብሌይና የሁለቱ ሀገሮች ወታደራዊ የጦር ጄኔራሎች መገኘታቸውን አስታውቋል።</p>

<p>በዚህም መሠረት ከኢትዮጵያ ብርጋዴር ጄኔራል ዮሐንስ ገብረመስቀልና ከኤርትራ ብርጋዴር ጄኔራል አብርሃሌ ክፍሌ መገኘታቸውን መግለጫው ጠቅሶ፡ ሜጄር ጄኔራል ፓትሪክ ካሜሬት ለሁለቱም ልዑካን ቡድን አባላት ስለጊዜያዊ የደህንነት ቀጣናውና አካባቢው ገለጻ እንዳደረጉላቸ አመልክቷል።</p>

<p>ከዚህ አኳያ የአንሚ ሠራዊት አዛዥ የኢትዮ-ኤርትራ ድንበር ማካለል ተግባር በቀጣይ ለሰላም ሂደቱ ሰላለው ድርሻ ለሉኡካን ቡድኑ አባላት ገልጸዋል።</p>

<p>እንዲሁም የተባበሩት መንግሥታት የፀጥታው ምክር ቤት በወታደራዊ፣ ፀጥታና ተጣማሪ ጉዳዮች መጋቢት 6 ቀን 1994 ዓ.ም በውሳኔ ቁጥር 1398 ያሳለፈውን ኮሚሽኑ እንደተመለከተው ተጠቅሷል።</p>

<p>ውሳኔውም አንሚ እስከ ቀጣዩ ዓመት መስከረም ቆይታውን ማራዘሙን፣ የጥላቻ ማስወገድ ስምምነት አንቀጽ 14ን፣ ማንኛውንም በጊዜያዊ ደህንነትቀጣና የሚካሄደው እንቅስቃሴ በኢትዮ-ኤርትራ ድንበር ማካለል ኮሚሽን ዕውቅና ላይ እንደሚያተኩር መግለጫው አመልክቷል።</p>

<p>ለሰላም ሂደቱ መሳካት የሚካሄዱ ውይይቶችና ማስፈጸሚያ ስልቶች በተመድ አንቀጽ 4.6 መሠረት እንደሚመቻች ተመልክቷል።</p>

<p>የሠራዊቱ አዛዥ ለሁለቱም ወገኖች በፀጥታው ምክር ቤት ውሳኔ መሠረትአንሚ ጊዜያዊ የደህንነት ቀጣናውና አካባቢውን እንደሚቆጣጠር እና በቀጣይ የሚካሄደውን የድንበር ማካለል ሂደት አፈጻጸም እንደሚከታተል መግለጻቸው ታውቋል።</p>

<p>ሁለቱም ወገኖች ቀጣይ ስብሰባቸውን ሚያዝያ 14 ቀን 1994 ዓ.ም በጅቡቲለማካሄድ መስማማታቸውን የአንሚ ሕዝብ ግንኙነት መግለጫ አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 23 ቀን 1994</a></p>

</body>
</html>	














