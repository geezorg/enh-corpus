<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀነኒሳ በቀለ በዓለም አገር አቋራጭ ሻምፒዮና በረጅምና በአጭር ርቀት በማሸነፍ በዓለም የመጀመሪያውን ድርብ ድል ተቀዳጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቀነኒሳ በቀለ በዓለም አገር አቋራጭ ሻምፒዮና በረጅምና በአጭር ርቀት በማሸነፍ በዓለም የመጀመሪያውን ድርብ ድል ተቀዳጀ</h2>


<p>በደብሊን ባለፈው ቅዳሜና እሁድ በተካሄደው 30ኛው የዓለም አገር አቋራጭ ሻምፒዮና ኢትዮጵያዊው ቀነኒሳ በቀለ በአዋቂዎች የአጭርና የረጅምርቀት ውድድር ድርብ ድል በመቀዳጀት በአለም የመጀመሪያውን ታሪካዊና አስደናቂ ውጤት አስመዝግቧል።</p>

<p>ቀነኒሳ ባለፈው ቅዳሜ በ4 ኪሎ ሜትር 1ኛ በመውጣት የተቀዳጀውን ድል በርካታ ነባርና የዓለም ሻምፒዮን አትሌቶች በተካፈሉበት በትናንቱ የ12 ኪሎ ሜትር ፈታኝ ውድድር በመድገም በ19 ዓመቱ በአዋቂዎች ምድብ የዓለም አገር አቋራጭ በማሸነፍ በሻምፒዮናው አዲስና ልዪ ታሪክ እንዲጻፍ አድርጓል።</p>

<p>ከቀነኒሳ በተጨማሪ በወጣቶች ምድብ የ8ኪሎ ሜትር ውድድር ገብረ እግዚአብሔር ገ/ማርያም ያለጫማ ተወዳድሮ በማሸነፍ የኢትዮጵያውያንን አይበገሬነት አስመስክሯል። ገብረ እግዚአብሔር ርቀቱን ለማጠናቀቅ የወሰደበት ጊዜ 23 ደቂቃ ከ18 ሴኮንድ ሲሆን ውድድሩን በመምራት ላይ የነበረውን የኬንያዊውን ቼሪዩት መጨረሻው መታጠፊያ ላይ በመቅደም በሚያስገርም የአጨራረስ ብቃት የአምናውና የቀነኒሳ ድል በመድገም የአገሩን ስም በክብር አስጠርቷል። ሌላው ኢትዮጵያዊ ስሊሽ ሽኔ 6ኛ ከመውጣቱ ጋር ተዳምሮ ኢትዮጵያ ኬንያን ተከትላ በወጣት ወንዶች በቡድን 2ኛ ለመሆን ችላለች።</p>

<p>በሌላ በኩል በአዋቂ ሴቶች የ4 ኪሎ ሜትር ውድድር ኬንያዊቷ ኤዲት ማሳይ በ13 ደቂቃ ከ30 ሴኮንድ አንደኛ ስትወጣ ኢትዮጵያዊያቱ ወርቅነሽ ኪዳኔና አበበች ንጉሤ 2ኛና 3ኛ በመውጣት ኢትዮጵያ ኬንያን በመብለጥ ለቡድን አሸናፊነት እንድትበቃ በማድረግ የነጌጤንና ደራርቱን ያሸናፊነት ተጋድሎ አድምቀዋል።</p>

<p>እንደ ፈረንሳይ ዜና አገልግሎት ዘገባ ኬንያውያን ባለፉት ሁለት ዓመታት በትውልድ ሞሮኳዊ በዜግነት ቤልጅጋዊ በሆነው ሞሐመድ ሙሪት የተነጠቁትን የግል አሸናፊነት ከእጃቸው ለማስገባት ከፍተኛና ስልታዊ ዝግጅት በማድረግ በአጭር ታጥቀው ቢነሱም ፍጹም መረጋጋትና ልበ ሙሉነት የሚነበብበት ቀነኒሳ አላስቀረባቸውም።ቀነኒሳ 12 ኪሎ ሜትሩን በ34 ደቂቃ ከ52 ሴኮንድ ሲያጠናቅቅ የታንዛኒያው ዩዶ በ6 ሴኮንዶች ተቀድሞ 2ኛ፣ ኬንያዊው ዊልቦርፎርስ ታሴል 3ኛ ሆነዋል።</p>

<p>በ8ኛው የዓለም አትሌቲክስ ሻምፒዮና በ5ሺ ሜትር ሚሊዮንን፤ በ10ሺ ሜትር ኃይሌንና አሰፋን ቀድመው በማሸነፋቸው የተኩራሩት ሪቻርድ ሊሞና ቻርልስ ካሚቲ ድል እንደሚያደርጉ የቅድሚያ ግምት ቢሰጣቸውም በአራተኝነትና በአምስተኝነት ውድድሩን ለማጠናቀቅ ተገደዋል። የኬንያ ብሔራዊ ቡድን አሠልጣኝ እጅግ ሲበዛ የተማመኑባቸው ሊሞና ካማቲ ውድድሩ ሦስት ዙር ሲቀረው እነ ቀነኒሳን መከተል ተስኗቸው ሜዳሊያ ሳያገኙ ቀርተዋል። በቪላሞራና በኦስቴንድ አከታትሎ ያሸነፈውና ለሦስተኛ ጊዜ ድል ለማድረግ ቋምጦ የነበረው ሞሐመድ ሙሪትም በውድድሩ አጋማሽ ገደማ አቋርጦ መውጣቱ ታውቋል።</p>

<p>ኬንያውያን የንጉጊና የቴርጋትን ታሪክ ለማደስ የነበራቸው ጉጉት ሲከሽፍባቸው ቀነኒሳ ደግሞ የመሐመድ ከድርና በቀለ ደበሌን አርማ በማንሳት በዓለም አገር አቋራጭ የረጅም ርቀት ውድድር ለማሸነፍ ሦስተኛው ኢትዮጵያ ሆኗል።</p>

<p>ይህ በእንዲህ እንዳለ በአዋቂ ወንዶች ሜዳሊያ ያጡት ኬንያዊያን የቡድን አሸናፊ በመሆን የመጽናኛ ውጤት ሲያገኙ ኢትዮጵያ ሁለተኛ ሞሮኮ ደግሞ የሦስተኛነትን ደረጃ አግኝተዋል።</p>

<p>በሌሎች ርቀቶች እንግሊዛዊቷ ራድክሊፍ በአዋቂ ሴቶች የ8ኪሎ ሜትር ውድድር አንደኛ በመውጣት የአምናውን ያሸናፊነት ክብሯን በማስጠበቋ ተደንቃለች። በወጣት ሴቶች የ6 ኪሎ ሜትር ውድድር ደግሞ ኢትዮጵያዊቷ ጥሩነሽ ዲባባ ሁለተኛ ስትወጣ ብዙነሽ በቀለና መስታወት ቱፋ በ6ተኛነትና በ7ኛነት ውድድሩን አጠናቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 16 ቀን 1994</a></p>

</body>
</html>	














