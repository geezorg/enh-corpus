<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቁርጥ ታክስ አሠራርን ሥራ ላይ ለማዋል የሚያስችል ፕሮጀክት እየተዘጋጀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቁርጥ ታክስ አሠራርን ሥራ ላይ ለማዋል የሚያስችል ፕሮጀክት እየተዘጋጀ ነው</h1>


<p>በኢትዮጵያ የታክስ ሥርዓቱን ለማሻሻል በተቀየሰው ፕሮግራም የቁርጥ ታክስ አሠራርን በሥራ ላይ ለማዋል የሚያስችል ፕሮጀክት እየተዘጋጀ መሆኑን የገቢዎች ሚኒስቴር አስታወቀ። አሠራሩም በመጪው ሐምሌ ወር ተግባራዊ ይሆናል ተብሎ ይጠበቃል።</p>

<p>በሚኒስቴሩ የታክስ ማሻሻያ ፕሮግራም ጽሕፈት ቤት እንዳመለከተው፣ የቁርጥ ታክስ አሠራር በአነስተኛ ግብር ከፋዮች የግብር አከፋፈል ሥርዓትን በቁርጥ ለመወሰን፣ ማጭበርበርን ለማስወገድና የማይከፍሉትን ለማስከፈል የሚያስችል ውጤታማ የአሰባሰብ ሥርዓት ነው።</p>

<p>ፕሮጀክቱን ተግባራዊ ለማድረግ ልዩ ልዩ ዘዴዎች መዘርጋታቸውንና ዓላማውን ለማሳካትም የመደበኛ አወሳሰን ዘዴ በሥራ ላይ የሚውልበትን ሁኔታ ለመወሰን መረጃ በመሰብሰብ የገቢ ገደብ ማስቀመጥ አሠራር ተግባራዊ እንደሚሆን አስታውቋል።</p>

<p>እንዲሁም ነጋዴዎችን በደረጃና በሥራ ዘርፎች የመመደብና የክፍያ ተመን የመወሰን ተግባር በማጥናት ሥራ ላይ እንደሚውል ገልጿል።</p>

<p>ጽሕፈት ቤቱ እንዳመለከተው፣ የቁርጥ ታክስ ሥርዓትን ለመዘርጋት የአዲስ አበባና የኦሮሚያ መስተዳድር የፕሮጀክቱ አባላት ሆነው ሥራው በመካሄድ ላይ ነው። ይህም በሐምሌ ወር 1994 ዓ.ም ሥራ ላይ ይውላል ተብሎ ይጠበቃል።</p>

<p>የቁርጥ ታክስን አሠራር ተግባራዊ ለማድረግ የሒሣብ መዝገብ የሚይዙ ግብር ከፋዮች የሒሳብ መዝገብ በውጭ ኦዲተር ተመርምሮ ኪሳራ ወይም አነስተኛ ትርፍ መኖሩ እስኪረጋገጥ የአነስተኛ ክፍያ ተመን ከመረጃ ተነስቶ የመወሰን አሠራር ተግባራዊ እንደሚሆን አመልክቷል።</p>

<p>ከገቢ ዕቃዎች የገቢ ግብር የመቀነስ ዘዴ አቅምን ባገናዘበ መልኩ ተመኑን ወስኖ ሥራ ላይ ማዋልና ከተከፋይ ሒሣብ ላይ ግብር ቀንሶ የማስቀረት ተመኑ የሚያዝባቸው የሥራ ዘርፎች በጥናት ተመርኩዞ ለይቶ የማስቀመጥ አሥራር እንደሚተገበር ሚኒስቴሩ አስታውቋል።</p>

<p>የቁርጥ ታክስን አሠራር ተግባራዊ ለማድረግ ከሚካሄዱት ተግባራት መካከል የመክፈል አቅማቸው ዝቅተኛ በሆኑት አነስተኛ ግብር ከፋዮች ላይ ከንግድ ፈቃድ ጋር የሚከፈል ተመንና ዝቅተኛውን የገቢ ገደብ በማጥናት አስወስኖ ሥራ ላይ ማዋል የሚለው እንደሚገኝበትም ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 19 ቀን 1994</a></p>

</body>
</html>	














