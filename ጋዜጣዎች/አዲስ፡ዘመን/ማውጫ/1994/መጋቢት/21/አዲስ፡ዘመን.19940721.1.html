<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሚኒስትሮች ምክር ቤት አዲስ የሊዝ ረቂቅ አዋጅ አጸደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሚኒስትሮች ምክር ቤት አዲስ የሊዝ ረቂቅ አዋጅ አጸደቀ</h1>


<p>የሚኒስትሮች ምክር ቤት በቅርቡ ከባለሀብቶችና ከልዩ ልዩ የኅብረተሰብ ክፍሎች ጋር በተካሄደው ውይይት የተነሱት ጠቃሚ ሃሳቦች አካቶ በቀረበው አዲስ የሊዝ አዋጅ ላይ ተወያይቶ አስፈላጊ ማሻሻያዎችን ካደረገ በኋላ በሙሉ ድምፅ አጸደቀ።</p>

<p>የማስታወቂያ ሚኒስቴር ትናንት በላከው መግለጫ እንዳስታወቀው፤ ምክር ቤቱ በስብሰባው የተጨመሩ የማሻሻያ ሃሳቦችን በሙሉ አካቶ ረቂቅ አዋጁን ለመጨረሻ ውሳኔ ለሕዝብ ተወካዮች እንዲተላለፍ ወስኗል።</p>

<p>አዲሱ ረቂቅ አዋጅ የሊዝ ፖሊሲ በሊዝ እንዲተዳደሩ በተመረጡ ከተሞች የሚገኝ መሬት የሚተዳደርበት መንገድ እንዲሆን በ1986 ዓ.ም የጸደቀው ሕግ መሠረት ያደረገ መሆኑን አመልክቷል።</p>

<p>ፖሊሲው በፍትሐብሔር ሕጉ ላይ የሚገኙና የሊዝን ተግባራዊነት የማደናቀፍ ሚና የሚጫወቱ ሕጎችን ለማሻሻል የሚያስችልና ተግባራዊ መሆኑ ከጀመረ በኋላም የታዩትን የአስተዳደርና የአፈጻጸም ችግሮች እንዲያቃልሉ ተደርጎ የተቀረጸ መሆኑን አስረድቷል።</p>

<p>ለሚኒስትሮች ምክር ቤት የቀረበው ረቂቅ አዋጅ ባለፉት ዓመታት የሊዝ ፖሊሲ አፈጻጸምን ሲያደናቅፍ የቆየውን የሁከት ይወገድልኝ ጥያቄ መንግሥት የከተማ ቦታን ለማስተዳደር ያለውን ሕገ መንግስታዊ ሥልጣን በሚያረጋግጥ አግባብ የሚፈታ ከመሆኑም በላይ ባለ ይዞታ ነኝ የሚሉ ሰዎች ሕጋዊ ባለይዞታዎች እስከሆኑ ድረስ በመሬቱ ላይ ላፈሰሱት ንብረት ተገቢውን ካሣ የሚያገኙበትን ሥርዓት የያዘ እንደሆነ አስታውቋል።</p>

<p>አዲሱ አዋጅ መሬታቸው ለሌላ አገልግሎት እንዲውል የተወሰነባቸው ወገኖች ከመሬት ባለቤትነት በመለስ የሚነሳ የንብረት ባለመብትነት ጥያቄ ሲኖራቸው ጉዳዩ አግባብ ባለው አካል እንዲታይ ለማድረግ እንዲቻል ይግባኝ ሰሚ ጉባዔ በክልል ወይንም በከተማ መስተዳድር ከፍተኛ የሥልጣን አካላት እንዲቋቋም ያደርጋል ብሏል።</p>

<p>በዚህ አካል አማካኝነት ከመሬት ውጪ ያሉ የንብረት ባለቤትነት ጉዳዮችን መሠረት ያደረጉ የካሣ ውሳኔዎች የሚሰጡ ሲሆን፤ በዚህ አስተዳደራዊ አካል በደል ደርሶብኛል የሚል ቢኖር በተሰጠው ካሣ ላይ ብቻ ቅሬታ ያለውን መሠረት በማድረግ ንብረቱ በሚገኝበት ቦታ ወደ አለው መደበኛ ፍርድ ቤት አቤት የማለት መብቱን እንዲያስከብርለት አስታውቋል።</p>

<p>ለሚኒስትሮች ምክር ቤት የቀረበው ረቂቅ አዋጅ የሕዝብ ጥቅም የሚለውን ፅንሰ ሃሳብም ከዚህ ቀደም ሲል ከነበረው ጠባብ አተረጓጐም ሰፋ ለማድረግ በሚያስችል መልክ መዘጋጀቱን ገልጿል። ለኅብረተሰቡ ጥቅም ተዘዋዋሪ ፋይዳ ያላቸውን የግል ኢንቨስትመንቶች ጭምር ለሕዝብ ባላቸው ጠቀሜታ ለመመዘን የሚያስችል ይዘት ያለው አዲሱ የሊዝ ረቂቅ አዋጅ ሰፊ ውይይት ከተካሄደበት በኋላ በሚኒስትሮች ምክር ቤት ፀድቆ ለመጨረሻ ውሳኔ ለሕዝብ ተወካዮች ምክር ቤት እንዲላክ መወሰኑን መግለጫው አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 21 ቀን 1994</a></p>

</body>
</html>	














