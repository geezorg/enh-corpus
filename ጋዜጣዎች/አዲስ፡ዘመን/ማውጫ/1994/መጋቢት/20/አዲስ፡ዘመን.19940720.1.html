<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርቶችን በተቀናጀ መልክ ወደ አሜሪካ ለመላክ እንቅስቃሴ ሊጀመር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምርቶችን በተቀናጀ መልክ ወደ አሜሪካ ለመላክ እንቅስቃሴ ሊጀመር ነው</h1>


<p>ከሰሐራ በታች ያሉ የአፍሪካ አገሮች ምርቶቻቸውን ከቀረጥ ነፃ እንዲያስገቡ አሜሪካ የሰጠችውን እድል በተሻለ ሁኔታ ለመጠቀም ኢትዮጵያ በቅርቡ የተቀናጀ እንቅስቃሴ እንደምትጀምር የንግድና ኢንዱስትሪ ሚኒስትር ዴኤታ አስታወቁ።</p>

<p>ሚኒስትር ዴኤታው አቶ ፋንታዬ ቢፍቱ ሰሞኑን እንደገለጹት፤ በተለያዩ የአቅም ችግሮች ሳቢያ እስካሁን ሀገሪቱ በተሰጠው ዕድል የሚጠበቀውን ያህል አልተጠቀመችም፤ ችግሩን የመለየት ሥራም በቅርቡ ይጀመራል።</p>

<p>ችግሮቹን ለመለየት የንግዱን ማኅበረሰብ የሚያሳትፍ ውይይት በቅርቡ እንደሚካሄድ የጠቆሙት አቶ ፋንታዬ፣ በውይይቱ የሚጠቆሙትንና ከዚህ ቀደም ግንዛቤ የተወሰደባቸውን ችግሮች የመቅረፍ ሥራዎች እንደሚሠሩ አስታውቀዋል።</p>

<p>ቀደም ሲል መንግሥት ግንዛቤ ከወሰደባቸው ችግሮች መካከል በኮታ እንዲላክ የተፈቀደውን የውጭ ምርት መጠን አለመሟላት፣ የምርት ጥራት ጉዳለትና የቅንጅት ማጣት እንደሚገኙበት ሚኒስትር ዴኤታው ጠቁመዋል።</p>

<p>በተለይም አሁን ምርቶቻቸውን በመላክ ላይ የሚገኙትን ጋርመንት ኤክስፕረስ፣ አዲስ ኢዝሚር፣ አልመዳ፣ አዋሳና ኮምቦልቻ የጨረታ ጨርቅ ፋብሪካዎች መጠነኛ የቅንጅትና የቴክኒክ ድጋፍ ከተደረገላቸው በገበያ ውስጥ በብቃት ለመወዳደርና የተሻለ ውጤት ለማግኘት እንደሚችሉ አቶ ፋንታዬ አስረድተዋል።</p>

<p>እንዲሁም የናዝሬት፣ ጉለሌና አውጉስታ ልብስ ስፌት ፋብሪካዎችን ጨምሮ ለሌሎች ድርጅቶች ወደ ገበያው ዘልቀው እንዲገቡ አስፈላጊውን የምክር፣ የሙያና የቴክኒክ ድጋፍ የሚያገኙበትን ሁኔታ እንደሚመቻች ተናግረዋል።</p>

<p>በተጨማሪም ጠንካራ የውጭ ባለሀብቶች ወደ ኢትዮጵያ እንዲገቡና ጥራት ያላቸውን ምርቶች አምርተው አገሪቱንም ሆነ ራሳቸውን የዕድሉ ተጠቃሚ እንዲያደርጉ ጥረት እየተደረገ መሆኑን አቶ ፋንታዬ ገልጸዋል።</p>

<p>በአሁኑ ወቅት በተሻለ ሁኔታ የተደራጁትና የተሻለ አቅም ያላቸው እንደሞርሼስና ማዳጋስካር ያሉ አገሮች ከዕድሉ በከፍተኛ ደርጃ እየተጠቀሙ መሆናቸውን የጠቆመው አቶ ፋንታዬ፣ ኢትዮጵያም የንግዱ ማኅበረሰብና መንግሥት በቅናጅተው ከሠሩ ብቁ ተወዳዳሪ እንደሚሆኑም ተናግረዋል።</p>

<p>በተለይም እ.ኤ.አ ከ2004 በኋላ ከቀረጥ ነፃ የማስገባት ዕድል በኮታ ሳይሆን በብቃት በመሆኑ አቅምን ከወዲሁ አጠናክሮና ብቁ ተወዳዳሪ ሆኖ መገኘት እንደሚያስፈልግ ሚኒስትር ዴኤታው አስገንዝበዋል።</p>


<p class="align-center"><a href="/Gazettas/AddisZemen/info/AddisZemen.sera.html"> ከአዲስ ዘመን መጋቢት 20 ቀን1994</a></p>

</body>
</html>	














