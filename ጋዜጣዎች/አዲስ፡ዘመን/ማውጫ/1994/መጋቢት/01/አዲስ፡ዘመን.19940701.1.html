<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በተለያዩ የሀገሪቱ አካባቢዎች የነዳጅ ክምችት መኖሩ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በተለያዩ የሀገሪቱ አካባቢዎች የነዳጅ ክምችት መኖሩ ተጠቆመ</h1>


<p>የተፈጥሮ ነዳጅ ክምችት በኢትዮጵያ የተለያየ አካባቢዎች እንደሚኖር ባለፉት 10 ዓመታት በውጭና ሀገር ውስጥ ባለሙያዎች የተካሄዱ ጥናቶች ማመልከታቸውን የማዕድንና ኢነርጂ ሚኒስቴር አስታወቀ።</p>

<p>በሚኒስቴሩ የፔትሮሊየም ሥራዎች መምሪያ የፕሮሞሽንና ሽያጭ መምሪያ ኃላፊ አቶ ቀፀላ ታደሰ ሰሞኑን እንደገለጹት "ሀንት ኢትዮጵያ ኦይል" የተባለ የአሜሪካ ኩባንያ በገናሌ ወንዝ አካባቢ ባካሄደው ጥናት የተፈጥሮ ጋዝና ነዳጅ ምልክቶች አግኝቷል።</p>

<p>በጥናቱ የአንድ ጥልቅ ጉድጓድ ወደፊትም በየት አካባቢ ትኩረት ማድረግ እንደሚገባ የሚያመለክቱ መረጃዎች እንዳገኘ አመልክተዋል።</p>

<p>የጋምቤላ ፔትሮሊየም ኮፖሬሽን በበኩሉ በጋምቤላ አካባቢ ባካሄደው የተፈጥሮ ጋዝና ነዳጅ ፍለጋ ፕሮጀክት በተመሳሳይ ተስፋ ሰጪ መረጃዎች ማግኘቱን ጠቁመዋል።</p>

<p>የሀገር ውስጥ ባለሙያዎችም በመቀሌ፣ ዓባይ ሽለቆ፣ ደቡብ ስምጥ ሸለቆና ነዳጅ ሊገኝባቸው ይችላል ተብሎ በሚገመቱ የደቡብ ምዕራብ ኢትዮጵያ አካባቢዎች ጠቃሚ መረጃዎች በመሰብሰብና በመተንተን ላይ መሆናቸውን አቶ ቀፀላ አስረድተዋል።</p>

<p>ቀደም ሲል በተካሄዱ ጥናቶችና የፍለጋ ሥራዎች ካሉብና ሂላላ የተፈጥሮ ጋዝ ክምችቶችን ጥቅም ላይ ለማዋል የካሉብ ጋዝ አክሲዮን ማህበር ተቋቁሞ አብዛኛውን የቴክኒክ ሥራ ሲያከናውን መቆየቱን አቶ ቀፀላ ገልፀዋል።</p>

<p>በሀገሪቱ የተፈጥሮ ነዳጅ ይገኝባቸዋል ተብለው የሚገመቱ ሌሎች ቦታዎችም መኖራቸውን ጠቁመው፤ በተለይ በኦጋዴን አካባቢ በዝርዝር ጥናትና በቁፋሮ መረጋገጥ ያለባቸው ቦታዎች ተለይተው መታወቃቸውን አመልክተዋል።</p>

<p>የተፈጥሮ ጋዝና ነዳጅ ቁፋሮ ሥራ ከፍተኛ ወጪ የሚጠይቅ ሥራ በመሆኑ ነዳጅ አዘል ቦታዎች በብዙ መረጃዎች መረጋገጥ እንደሚኖርባቸው አመልክተው ክምችቱ ያለባቸውን ቦታዎች ለይቶ ለማወቅ የተደረገው ጥረት አበረታች መሆኑን ገልጸዋል።</p>

<p>ዓለም አቀፉ ኩባንያዎች በነዳጅ ፍለጋና ማምረት ሥራ እንዲሰማሩ ለማበረታታት መንግሥት 50 በመቶ የነበረውን የቀረጥ ክፍያ ወደ 30 በመቶ ዝቅ ማድረጉንና በመስኩ ጥያቄ የሚያቀርቡ ኩባንያዎች እየተበራከቱ መምጣታቸውን ከኃላፊው ገለፃ መረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 2 ቀን 1994</a></p>

</body>
</html>	














