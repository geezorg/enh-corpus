<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያን የወጪ ምርቶች በዓለም ገበያ ተወዳዳሪ ለማድረግ የሚያስችል የቀረጥ ማበረታቻ ይፋ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያን የወጪ ምርቶች በዓለም ገበያ ተወዳዳሪ ለማድረግ የሚያስችል የቀረጥ ማበረታቻ ይፋ ሆነ</h2>


<p>በሀገር ውስጥ በፋብሪካ የሚመረቱና ለውጭ ገበያ የሚቀርቡ ምርቶች በገበያ ውስጥ ተወዳዳሪ ሆነው አስተማማኝ የውጭ ምንዛሪ ምንጭ እንዲሆኑ የሚረዳ የወጪ ንግድ የቀረጥ ማበረታቻ ሥርዓት ተግባራዊ መሆኑ ተገለጸ።</p>

<p>የንግድና ኢንዱስትሪ ሚኒስትር ዴኤታ አቶ ታደሰ ኃይሌ የወጪ ንግድ የቀረጥ ማበረታቻ ሥርዓቱን አስመልክተው ትናንት በሰጡት ጋዜጣዊ መግለጫ፤ መንግሥት የኢንዱስትሪው ዘርፍ ለውጭ ምንዛሪ ግኝት የሚያበረክተውን አስተዋጽኦ በመገንዘብ አዲስ የወጪ ንግድ የቀረጥ ማበረታቻ ሥርዓት ከትናንት ጀምሮ ለቀጣዮቹ የመርሐ ግብር ዓመታት ተግባራዊ መሆኑ ተገለጸ።</p>

<p>የንግድና ኢንዱስትሪ ሚኒስትር ዴኤታ አቶ ታደሰ ኃይሌ የውጪ ንግድ የቀረጥ ማበረታቻ ሥርዓቱን አስመልክተው ትናንት በሰጡት ጋዜጣዊ መግለጫ፤ መንግሥት የኢንዱስትሪው ዘርፍ ለውጭ ምንዛሪ ግኝት የሚያበረክተውን አስተዋጽኦ በመገንዘብ አዲስ የወጪ ንግድ የቀረጥ ማበረታቻ ሥርዓት ከትናንት ጀምሮ ለቀጣዮቹ የመርሐ ግብር ዓመታት ተግባራዊ ማድረጉን አስታውቀዋል።</p>

<p>አገሪቱ አስተማማኝና ቀጣይነት ያለው የውጭ ምንዛሪ ልታፈራ የምትችለው የሀገር ውስጥ ምርቶች በፋብሪካ ደረጃ ተጠናቀው ለገበያ ሲቀርቡ ብቻ ነው ያሉት ሚኒስትር ዴኤታው፤ ከጠቅላላው የአገሪቱ ኤክስፖርት መጠን ዘጠኝ በመቶ ድርሻ ያለውን የኢንዱስትሪ ክፍለ ኢኮኖሚ በፍጥነት በማሳደግ የውጭ ምንዛሪ ምንጭ ማድረግ በአሁኑ ወቅት ትኩረት የሚሰጠው ጉዳይ ሆኗል ብለዋል።</p>

<p>ሚኒስትር ዴኤታው አቶ ታደሰ ኃይሌ አዲሱ የወጪ ንግድ ቀረጥ ማበረታቻው የቫውቸር የተመላሽ ቀረጥና የማምረቻ መጋዘን ሥርዓት በሚል በሦስት ዓይነት መንገዶች የሚከናወን መሆኑን ገልጸው፤ የቫውቸር ሥርዓት የወጪ ምርቶችን ለማምረት ወደ ሀገር ውስጥ በሚገቡ ጥሬ ዕቃዎች፤ በመካከለኛ ደረጃ በተፈበረኩ ምርቶችና በማሸጊያ ዕቃዎች ላይ ይከፈል የነበረው ቀረጥና ታክስ ሳይከፈል የገንዘብ ዋጋ ባለው ሰነድ ዋስትና መሠረት ዕቃዎችን በቀጥታ ወደ ሀገር ውስጥ ማስገባት የሚያስችል ቫውቸር ሥርዓት ሲሆን በዚህ ሥርዓት ምርታቸውን ሙሉ ለሙሉ ወይም በከፊል ለውጭ ገበያ የሚያቀርቡ አምራቾች ተጠቃሚ ይሆናሉ።</p>

<p>ሁለተኛው ሥርዓት ደግሞ በማምረቻ መጋዘን ላይ ያተኮረ ሲሆን፤ ለወጪ ንግድ የሚውሉ ግባቶችን በቀጥታ ከጉምሩክ ወደ አምራቾች መጋዘን በማስገባት ልዩ ቁጥጥር እየተደረገባቸው ለተፈለገው አገልግሎት የሚውሉበት ሥርዓት ነው። በዚህ ሥርዓት ተጠቃሚ የሚሆኑት ምርታቸውን ሙሉ ለሙሉ ለውጭ ገበያ የሚያቀርቡ አምራቾች መሆናቸውን ሚኒስትር ዴኤታው ገልጸዋልል።</p>

<p>በጥሬ ዕቃዎች በመካከለኛ ደረጃ በተፈበረኩ ምርቶችና በማሸጊያ ዕቃዎች ላይ በቅድሚያ የተከፈለ ቀረጥና ታክስ ምርቱ ተመርቶ ወደ ውጭ ሲወጣ ተመላሽ የሚሆንበት የተመላሽ ቀረጥ ሥርዓት ደግሞ ሦስተኛው የቀረጥ ማበረታቻ ሥርዓት መሆኑን አስረድተዋል።</p>

<p>የቀረጥ ማበረታቻ ሥርዓቱ የኢንዱስትሪ ምርቶች ለውጭ ገበያ የሚቀርቡበትና የአምራች ድርጅቶችን ተወዳዳሪነት ለማበረታታት የሚያስችል፤ ለሀገሪቱ የውጭ ምንዛሪ በማስገኘት ረገድ ከፍተኛ አስተዋጽኦ የሚያበረክት፤ በዓለም አቀፍ ደረጃ የሚገኙ ዕድሎችን በአግባቡ ለመጠቀም የሚያስችል ነው ሲሉ ወደ አሜሪካን አገር ምርቶችን ያለቀረጥና ኮታ ለማስገባት የተሰጠውን ዕድል ጠቅሰዋል።</p>

<p>በተጨማሪም በቫውቸርና በማምረቻ መጋዘን ሥርዓቶች የሚጠቀሙ በወጪ ንግድ የተሠማሩ አምራቾች የመሥሪያ ካፒታላቸው በቀረጥና በታክስ እንዳይያዝባቸው ስለሚያደርግ ገንዘባቸውን በሥራ ላይ የማዋል ዕድል እንደሚሰጣቸው ገልጸዋል።</p>

<p>የንግድና ኢንዱስትሪ ፣ የገንዘብና የኢኮኖሚ ልማት ሚኒስቴር መሥሪያ ቤቶችና የጉምሩክ ባለሥልጣን የቀረጥ ማበረታቻ ሥርዓቱን ተግባራዊ ለማድረግ የሚያስችል ዝግጅታቸውን ማጠናቀቃቸውም ተገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 3 ቀን 1994</a></p>

</body>
</html>	














