<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መብራት ኃይል ሻምፒዮንነቱን የማስከበር ጥረቱን በውጤት እያጠናከረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መብራት ኃይል ሻምፒዮንነቱን የማስከበር ጥረቱን በውጤት እያጠናከረ ነው</h1>


<p>የመብራት ኃይል የእግር ኳስ ክለብ የ1993 የኢትዮጵያ ፕሪሚየር ሊግ የሻምፒዮንነት ክብሩን ዘንድሮም ለመድገም የሚያደርገውን ጥረት በውጤት እያጠናከረ ነው። የፕሪሚየር ሊጉ 18ኛው ሳምንት ጨዋታ ባለፈው ቅዳሜበአዲስ አበባ ስታዲየም ሲጀመር መብራት ኃይል ሙገር ሲሚንቶን 2ለ1 በሆነ ጠባብ ውጤት መርታት በመቻሉ አንድ ተስተካካይ ጨዋታ እየቀረው ነጥቡን 38 ለማድረስ ችሏል። መድንና ምድር ባቡርም 2ለ2 ተለያይተዋል።</p>

<p>መብራት ኃይሎች በ20 ደቂቃ ውስጥ ሁለት ግቦች በማስቆጠራቸው ሙገሮችበሰፊ የግብ ልዩነት ይሸነፋሉ ተብሎ ቢጠበቅም ከዕረፍት መልስ የጨዋታው እንቅስቃሴ ተለውጦ ለመብራቶች ትልቅ ፈተና ሆኖባቸዋል።</p>

<p>ጨዋታው እንደተጀመረ ሁለቱም ቡድኖች መሀል ላይ ጥሩ ቢንቀሳቀሱም የሚጠቀስ ሙከራ ማድረግ አልቻሉም። በ7ኛው ደቂቃ የመብራቱ ዮርዳኖስ ዓባይ በክንፍ በኩል አልፎ ወደ ግብ ያሻማትን ኳስ 15 ቁጥሩ ረድኤት ዓለሙ ከተከላካዮች መሀል ተሻምቶ ለቡድኑ የመጀመሪያ ግብ አስቆጥሯል።</p>

<p>ሙገሮች በተቆጠረባቸው ግብ ተነሳስተው የሚጠቀስ ጥረት አለማድረጋቸው መብራቶች የተሻለ እንቅስቃሴ እንዲያሳዩ ረድቷቸዋል። በ20ኛው ደቂቃበብዙዎች ዘንድ ተቀባይነት ባይኖረውም ዮርዳኖስ ዓባይ ተገፍቷል በሚልየዕለቱ ዳኛ ለመብራት ኃይል የፍፁም ቅጣት ምት ሰጥተው፤ ዮርዳኖስ 2ኛውን ግብ አስቆጥሯል።</p>

<p>በፍፁም ቅጣት ምቱ እልህ ውስጥ የገቡት ሙገሮች አፃፋ ለመመለስ ያቅማቸውን ቢጥሩም የአጥቂው ክፍል የአጨራረስ ብቃት ደካማ በመሆኑ አልተሳካላቸውም። መብራት ኃይሎች በዚህ ጊዜ ውስጥ በ23ኛው ደቂቃ በስምኦን ዓባይ አማካኝነት ጥሩ ሙከራ አድርገዋል። በ48ኛው ደቂቃም ዮርዳኖስ ዓባይ በግብ ክልል ውስጥ ጥሩ ዕድል አግኝቶ አንድ ተከላካይን አታሎ ወደ ግብ ጠባቂው ከተጠጋ በኋላ በማይታመን ሁኔታ ኳሷን አሳቅፎታል።</p>

<p>ከዕረፍት መልስ ሙገሮች እየተጠናከሩ በመምጣታቸው መብራት ኃይሎች ጨዋታውን በጭንቀት ለመጨረስ ተገደዋል። በ51ኛው ደቂቃ በዕለቱ ጥሩ የተንቀሳቀሰው ስምኦን ዓባይ ለማግባት ያደረገውን ሙከራ የሙገሩ በረኛስዩም ዘውዴ መልሶበታል። ሙገሮችም በ55ኛው ደቂቃ ወደግብ አልፈው አመቺ አጋጣሚ ቢፈጥሩም 14 ቁጥሩ አራፋት ሰይድ በተገኘው ዕድል ሳይጠቀምበት ቀርቷል።</p>

<p>በ60ኛው ደቂቃ የመብራት ኃይሉ ሙሉጌታ ሴጌቦ አምልጥ ገብቶ ሦስተኛ ግብ ያስቆጥራል ተብሎ ሲጠበቅ የሙገሩ በረኛ ከእግሩ ላይ ቀምቶታል። በ67ኛው ደቂቃ ስምኦን ዓባይ ለሁለተኛ ጊዜ በፍፁም ቅጣት ምት ክልል ውስጥ ቢጠለፍም አርቢትሩ ስህተትን ለማካካስ በሚመስል ሁኔታ ከፍፁም ቅጣት ምት ክልል ውጪ የቅጣት ምት ሰጥተዋል።</p>

<p>ሙገሮች ለመብራት ኃይሎች ትልቅ ፈተና የሆኑት ከ76ኛው ደቂቃ በኋላ ነው። በ77ኛው ደቂቃ 2 ቁጥሩ አንዱአለም ንጉሴ በግብ ክልል ውስጥ ያገኛትን ኳስ ተቆጣጥሮ ምርጥ ግብ አስቆጥሯል። በ81ኛው ደቂቃ በተመሳሳይ በጭንቅላት በመግጨት ያደረጉት ሙከራ በመብራቱ ፀጋዘአብ እንደምንም አክሽፎባቸዋል።</p>

<p>የመብራቶች ይበልጥ መደርናገጥ ሙገሮች ተጨማሪ ሙከራዎችን ለማድረግ አስችሏቸዋል። በተለይ በ87ኛው ደቂቃ ያደረጉት አስደንጋጭ ሙከራ የግቡ ብረት ባይመልስባቸው ኖሮ ነጥቡ ተጋርተው ሊወጡ በቻሉ ነበር። በ89ኛው ደቂቃ በታየው የሥነ-ምግባር ጉድለት ከሁለቱም በኩል አንዳንድ ተጫዋቾች በቀይ ካርድ ከሜዳ ተወግደዋል።</p>

<p>በዕለቱ በመጀመሪያ ጨዋታ የተገናኙት መድንና ምድር ባቡር 2ለ2 ተለያይተዋል። መድኖች በ10ኛው ደቂቃ 11 ቁጥሩ ሐሰን በሽር ባስቆጠራት ግብ ለ36 ደቂቃዎች ያህል መምራት ችለዋል።</p>

<p>ምድር ባቡሮች ግብ ከተቆጠረባቸው በኋላ ለተወሰኑ ደቂቃዎች ጫና መፍጠር ቢችሉም እስከ 28ኛው ደቂቃ ለማስቆጠር የሚያስችል አጋጣሚ መፍጠር አልቻሉም። በ28ኛው ደቂቃም በመድን ግብ ክልል ውስጥ የተገኘውን ዕድል አሐመድ ጁንዲ ሳይጠቀምበት ቀርቷል።</p>

<p>በ36ኛው ደቂቃ አሐመድ ጁንዲ ለሁለተኛ ጊዜ ያገኘውን አጋጣሚ በአግባቡ ለውጤት ለማብቃት ቡድኑን ክሶታል። መሐመድ በመልሶ ማጥቃት የተሻገረለትን ኳስ በሚገባ ተቆጣጥሮ የግብ ክልሉን ጥሎ በወጣው የመድን በረኛአናት አሻግሮ ግብ አስቆጥሯል።</p>

<p>ከዕረፍት መልስ ምድር ባቡሮች ባሳዩት የማጥቃት እንቅስቃሴ በ48ኛው ደቂቃ በ16 ቁጥሩ ኢብራሂም ሳኒ አማካኝነት ሁለተኛ ግብ አስቆጥረው መድኖች አስደንግጠዋል። በ65ኛው ደቂቃም መሐመድ በድጋሚ ያገኛትን ኳስ በቀጥታ ወደግቡ ቢመታትም ለጥቂት በበረኛ ከሽሮበታል።</p>

<p>መድኖች ከ52ኛው ደቂቃ ጀምሮ ቢያንስ አቻ ለመሆን ተደጋጋሚ ጥረት ቢያደርጉም የአጨራረስ ድክመት ታይቶባቸዋል። በ78ኛው ደቂቃ ሀሰን በሽር በፍፁም ቅጣት መምቻ መስመር አካባቢ ያገኛትን ኳስ ወደ ውጪ በመስደዱ ደጋፊውን አስቆጥቷል።</p>

<p>በ88ኛው ደቂቃ የምድር ባቡሩ 16 ቁጥር ያደረገው አደገኛ ሙከራ በግቡ ቋሚ ሲከሽፍ በአንፃሩ መድኖች በተመሳሳይ ሰዓት መስፍን አሕመድ ባስቆጠራት ግብ ነጥብ ተጋርተው ወጥተዋል።</p>

<p>ትናንት በተካሄዱት ሌሎች ግጥሚያዎች ደግሞ አዲስ አበባ ላይ ባንኮች ኢትዮጵያ ቡናን፣ ቅዱስ ጊዮርጊስ ጉና ንግድን 3ለ1፣ አዳማ ከነማ ኒያላን 2ለ0፣ ትራንስ ኢትዮጵያ ወንጂ ስኳርን አዋሳ ከነማ አርባ ምንጭ ጨርቃጨርቅን 1ለ0 አሸንፈዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 9 ቀን 1994</a></p>

</body>
</html>	














