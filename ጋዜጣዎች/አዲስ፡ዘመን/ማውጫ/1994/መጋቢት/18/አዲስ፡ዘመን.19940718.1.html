<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ኤርትራው የድንበር ማካለል ሒደት ግጭት እንዳይከሰትና የሁለቱ ሀገሮች ግንኙነት የተሻለ እንዲሆን ይረዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ኤርትራው የድንበር ማካለል ሒደት ግጭት እንዳይከሰትና የሁለቱ ሀገሮች ግንኙነት የተሻለ እንዲሆን ይረዳል</h2>

 
<p>በኢትዮጵያና በኤርትራ መካከል የሚካሄደው የድንበር ማካለል ሒደት ግጭት እንዳይከሰት፣ የአገራቱም የሁለትዮች ግንኙነት የተሻለ እንዲሆን እንደሚረዳ የኢትዮጵያ ዓለማአቀፍ የሰላምና የልማት ተቋም ፕሬዚዳንት አስታወቁ።</p>

<p>የተቋሙ ፕሬዚዳንት ዶክተር ክንፈአብርሃ ትናንት በጽሕፈት ቤታቸው በሰጡት መግለጫ እንዳስታወቁት፤ የድንበር ማካለሉ ተግባር በኢትዮጵያና ኤርትራ መካከል ጦርነት እንዳይከሰት በመከላከሉ ረገድ ከፍተኛ ሚና ይኖረዋል። ጠቀሜታው ለሁለቱ አገሮች ብቻ ሳይሆን ለአካባቢ አገሮችና ለዓለም ሰላም ጭምር መሆኑንም አስረድተዋል።</p>

<p>በድንበር ማካለሉ ተግባር የሚሰጠውን ውሳኔ አስቀድሞ ማወቅ እንደማይቻል የገለጹት ዶክተር ክንፈ፤ በዓለም አቅፍ ደረጃ ተቀባይነት ባላቸውና ከሁለቱም አገሮች በተወከሉ ዳኞች አገሮቹ በሚያቀርቡት ማስረጃና በዓለም አቀፍ ሕጎች መሠረት ብያኔው እንደሚሰጥ አመልክተዋል። በቅኝ ግዛት ውሎች መሠረት የሚካሄደው የድንበር ማካለል ተግባር ኢትዮጵያን ይጎዳታል የሚባለው አስተያየት ግን መሠረተ ቢስ ከመሆኑም ሌላ በእውነት ለኢትዮጵያ ከመቆርቆር የመነጨ ሃሳብ ነው ወይ የሚል ጥያቀ እንደሚፈጥርም አስረድተዋል።</p>

<p>በአገራችንና በኤርትራ መካከል ተፈጥሮ የነበረው ግጭት መንስኤ የወደብ ጥያቄ እንዳልነበር ጠቁመው፤ ኢትዮጵያ የተፈጸመባትን ወረራ በመከላከል ሉዓላዊነቷን ለማስከበር በወሰደችው ወታደራዊ እርምጃ ድል መጎናጸፏን ተናግረዋል። ለተፈጠረውም ግጭት መንስኤ የድንበር አለመካለል ጉዳይ መሆኑ በመታመኑም የድንበር ኮሚሽን መቋቋሙን ተናግረዋል። የኮሚሽኑ ሥራም በተቀመጠው ዝርዝር መሠረት እንደሚከናወን ገልጸዋል።</p>

<p>ኢትዮጵያ በወደብ ያላትን ተጠቃሚነት በተመለከተ ራሱን ችሎ የሚነሳ ጥያቄ ነው ያሉት የተቋሙ ፕሬዚዳንት፣ የግዴታ ወደብ ሊኖራት ይገባል ለማለት ግን እንደማይቻል አስረድተዋል። በዓለም አቀፍ ሕጎች መሠረት በአቅራቢያ ባሉ ሀገሮች የወደብ ተጠቃሚ የምትሆንበት መንገድ መኖሩንናካለ ወደብ በሰላማዊ መንገድ ያሉ በርካታ አገሮች መኖራቸውንም በአብነት ጠቅሰዋል።</p>

<p>ዶክተር ክንፈ አያይዘውም፣ ኢትዮጵያ ወደብን ለመጠቀም በርካታ አማራጮች እንዳሏት ጠቁመው፣ አሰብን ግን ኢትዮጵያ ካልተጠቀመችበት ማንም ሊጠቀምበት የሚችልበት ሁኔታ ባለመኖሩ ከኢትዮጵያ በበለጠ ሁኔታ ኤርትራንም የሚያሳስባት ጉዳይ እንደሆነ ያላቸውን እምነት ተናግረዋል። ፋይዳ ያለው ውሳኔ ግን የሚገኘው በግፊት ሳይሆን ሕግን ባገናዘበ ሁኔታሊሆን ይገባል ብለዋል። </p>

<p>ኢትዮጵያ የአሰብ ወደብ ይገባታል በሚል የድጋፍ ድምፅ የሚያሰባሰቡ ወገኖች ግን በፖለቲካ ፓርቲዎች መካከል የሚካሄደውን ፉክክር የሚያሳይ ገጽታ ከመሆን ያልዘለለ መሆኑን ገልጸው፤ በዴሞክራሲ ሒደት በፓርቲዎች መካከል የሚካሄደው ፉክክር በአንድ ጉዳይ ላይ ፊርማ በማሰባሰብና በዲስኩር የሚታይ ነው ብለዋል።</p>

<p>በሌላ በኩል ኢትዮጵያን በአፍሪካ ሰላም እንዲሰፍን ግጭቶች እንዲወገዱና የኢኮኖሚ ትስስር እንዲዳብር የምትጫወተው የመሪነት ሚና በአህጉርም ሆነ በዓለም አቀፍ ደረጃ ከፍተኛ ተቀባይነት እንዲኖራት ማድረጉን ዶክተር ክንፈ አመልከተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 18 ቀን 1994</a></p>

</body>
</html>	














