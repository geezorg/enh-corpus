<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአህጉራዊና የዓለም አቀፍ ድርጅት ተወካዮች ያለቪዛና በመድረሻ በሚሰጥ ቪዛ ወደ ኢትዮጵያ እንዲገቡ የሚያስችል መመሪያ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአህጉራዊና የዓለም አቀፍ ድርጅት ተወካዮች ያለቪዛና በመድረሻ በሚሰጥ ቪዛ ወደ ኢትዮጵያ እንዲገቡ የሚያስችል መመሪያ ወጣ</h2>


<p>የውጭ ጉዳይ ሚኒስቴር ወደ ኢትዮጵያ ለሚገቡ ለአፍሪካ አንድነትና የተባበሩት መንግስታት ድርጅት ተወካዮች፣ ኃላፊዎችና ኤክስፐርቶች ያለቪዛና በመድረሻ በሚሰጥ የሥራ ቪዛ እንዲገቡ ለማስቻል መመሪያ ማዘጋጀቱን አስታወቀ።</p>

<p>ሚኒስቴሩ እንደገለጸው፤ መመሪያው የተዘጋጀው ኢትዮጵያ ለአፍሪካ ልማትና ኅብረት መጠናከር ቀጣይነት ያለው አስተዋጽኦ ለማድረግ ያላትን ቁርጠኝነት መሠረት በማድረግ ነው።</p>

<p>እንዲሁም የአፍሪካ አንድነት ድርጅት፤ በተባበሩት መንግሥታት ድርጅት የአፍሪካ ኢኮኖሚ ኮሚሽንና የሌሎችም ዓለም አቀፍ ድርጅቶች አስተናጋጅ ሀገር በመሆኗ ያለባትን ኃላፊነት በመገንዘብ መመሪያው ሊወጣ መቻሉን አመልክቷል።</p>

<p>በዚህ መሰረት ለአፍሪካ አንድነት ድርጅት ስብሰባዎችና ለሌሎች የሥራ ተልዕኮዎች ወደ ኢትዮጵያ የሚመጡና የአባል አገሮቹን የዲፕሎማቲክ ወይም ሰርቪስ ፓስፖርት ለያዙ ወይም የአህጉራዊ ድርጅቱ የአንድ ጊዜ መተላለፊያ (ሊሴፓሴ) ተጠቃሚ የሆኑ ተወካዮች፤ ኃላፊዎችና ኤክስፐርቶች ያለ ቪዛ ወደ ኢትዮጵያ ሊገቡ እንደሚችሉ አስታውቋል።</p>

<p>የመቆያ ጊዜያቸው ከ30 ቀናት በላይ የሚራዘም ቢሆን በአፍሪካ አንድነት ድርጅት ጽሕፈት ቤት ወይም በአገራቸው ኤምባሲ በኩል ጥያቄያቸውን ለውጭ ጉዳይ ሚኒስቴር በማቅረብ የቆይታ ጊዜአቸውን ለማራዘም እንደሚችሉ ገልጿል።</p>

<p>እንዲሁም ለአፍሪካ አንድነት ድርጅት ስብሰባዎች የሥራ ተልዕኮዎች ወደ ኢትዮጵያ የሚመጡና ተራ ፓስፖርት ለያዙ፤ የሌሎች አገሮች የዲፕሎማቲክ ሰርቪስ ወይም ተራ ፓስፖርት ላላቸውና የተባበሩት መንግሥታት ሊሴፓሴ የያዙ ተወካዮች፤ ስለ ጉዞአቸው በሚያቀርቡዋቸ ይፋ ደብዳቤዎች መሠረት በመድረሻ የሥራ ቪዛ ይሰጣቸዋል ብሏል።</p>

<p>በዚህ መሠረት ለአፍሪካ አንድነት ድርጅት ስብሰባዎችና ኦፊሴል ሥራዎች ወደ ኢትዮጵያ የሚመጡ የዓረብ ማግረብ ኅብረት፤ የምሥራቅና ደቡባዊ አፍሪካ የጋራ ገበያ፤ የመካከለኛው አፍሪካ አገሮች የኢኮኖሚ ማኅበረሰብ የምሥራቅ አፍሪካ የልማት በይነ መንግሥታት ባለሥልጣን፤ የደቡብ አፍሪካ የልማት ማኅበረሰብና ሌሎች በመንግሥት የሚወሰኑ ተመሳሳይ ድርጅቶች ኃላፊዎችና ተወካዮች ስለጉዞአቸው በሚያቀርቡዋቸው የኦፊሴል ደብዳቤዎች መሠረት በመድረሻ የሥራ ቪዛ ይሰጣቸዋል።</p>

<p>የተባበሩት መንግሥት ድርጅት የአፍሪካ ኢኮኖሚ ኮሚሽንና የድርጅቱ ሌሎች አካላት በኢትዮጵያ በሚያዘጋጇቸው ልዩ ልዩ ስብሰባዎች፤ ሴሚናሮችና ዓውደ ጥናቶች ላይ ተካፋይ ለመሆን እንዲሁም ከድርጅቶቹ ጋር ሌሎች ይፋዊ ተግባራት ለማከናወን ከተለያዩ አገሮች ለሚመጡ ተወካዮች ስለጉዞአቸው በሚያቀርቧቸው ደብዳቤዎች መሠረት በመድረሻ ቪዛ እንደሚሰጣቸው ጠቁሟል።</p>

<p>ነዋሪነታቸው በኢትዮጵያ ለሆኑ የአፍሪካ አንድነት ድርጅት፤ የተባበሩት መንግስታት፤ የአፍሪካ ኢኮኖሚክ ኮሚሽንና የድርጅቱ ሌሎች አካላት እንዲሁም የሌሎች ዓለም አቀፍ ድርጅቶች ቋሚ ሠራተኞችና ጥገኞቻቸው የሁለት ዓመት የብዙ ጊዜ መመላለሻ ቪዛ ይሰጣቸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 7 ቀን 1994</a></p>

</body>
</html>	














