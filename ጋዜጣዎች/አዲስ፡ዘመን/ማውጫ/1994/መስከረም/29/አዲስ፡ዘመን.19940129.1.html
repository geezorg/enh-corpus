<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ግርማ ወ/ጊዮርጊስ የአገሪቱ ፕሬዝዳንት ሆነው ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ግርማ ወ/ጊዮርጊስ የአገሪቱ ፕሬዝዳንት ሆነው ተመረጡ</h1>


<p>የህዝብ ተወካዮችና የፌዴሬሽን ምክር ቤቶች ትናንት ባካሄዱት የጋራ ስብሰባ ክቡር አቶ ግርማ ወልደጊዮርጊስ ሉጫን የኢትዮጵያ ፌዴራላዊ ዴሞክራሲያዊ ሪፐብሊክ ፕሬዝዳንት አድርጎ በሙሉ ድምፅ መረጠ። ባለፉት ስድስት ዓመታት የኢፌዴሪ ፕሬዝዳንት የነበሩትን ዶ/ር ነጋሶ ጊዳዳን ምክር ቤቶቹ በክብር አሰናብተዋቸዋል</p>

<p>የህዝብ ተወካዮችና የፌዴሬሽን ምክር ቤቶች በሁለተኛው ዓመታዊ የሥራ ዘመን ሁለተኛ የጋራ ስብሰባ ላይ ለህዝብ ተወካዮች ምክር ቤት በግል የተወከሉትን ክቡር አቶ ግርማ ወ/ጊዮርጊስን የመረጠው ኢህአዴግ በአቀረበው ጥቆማ መሰረት በሙሉ ድምፅ ነው። ዶ/ር ካሱ ኢላላ ኢህአዴግን ወክለው በዕጩነት ስለቀረቡት አቶ ግርማ የሕይወት ታሪክ ባደረጉት ገለፃ ግለሰቡ በተለያዩ ጊዜያት በልዩ ልዩ ቦታዎች በከፍተኛ ኃላፊነት በብቃት ያገለገሉ ናቸው ብለዋል።</p>

<p>የኦሮምኛ፣ የትግርኛ፣ የአማርኛ፣ የኢጣሊያንኛ፣ የእንግሊዘኛና የፈረንሳይኛ ቋንቋዎችን የሚችሉት አዲሱ ተመራጭ ፕሬዝዳንት በጠቅላይ ፍርድ ቤቱ ፕሬዝዳንት በአቶ ከማል በድሪ አማካኝነት ቃለ መሃላ ከፈጸሙ በኋላ ባሰሙት ንግግር የሥልጣንና የኃላፊነት ርክክቡ በፕሬዝዳንነት መመረጣቸውን ብቻ ሳይሆን በሀገራችን የሰፈነውን ዴሞክራሲያዊ ሥርዓት መጠናከር እንደሚያሳይ ተናግረዋል።</p>

<p>በሕገ መንግሥቱ የተረጋገጡትን መብቶች የሚያጨልሙና የምነግሥታዊ አሰራርን ግልጽነት የሚሸፍኑ ሂደቶች በተከሰቱ ቁጥር ነቅቶ መታገል አስፈላጊ መሆኑን ጠቁመው ሁልጊዜም ራስንና ተቋማትን በማደስ ሥርዓቱን ለመጪው ትውልድ አዳብሮ የማሳለፍ ኃላፊነት እንዳለባቸው ተናግረዋል። «በዚህ አኩሪ ሂደት ውስጥ ይህንን ኃላፊነት እንድሸከም ጥሪ ላደረገልን ለዚህ የጋራ ስብሰባ ይህንን ታሪካዊ ተልዕኮ ስቀበል በኢትዮጵያዊነቴ የሚሰማኝን ኩራት መግለጽ እወዳለሁ» ብለዋል።</p>

<p>የቀድሞ ፕሬዝዳንት ዶ/ር ነጋሶ ጊዳዳ በበኩላቸው ባሰሙት ንግግር ሥልጣንና ኃላፊነታቸው ለአዲሱ ፕሬዝዳንት በሰላማዊና ሥነ ሥርዓት ባለው ሁኔታ ማስረከብ መቻላቸውን ጠቅሰው ይህም ለሚገነባው ዴሞክራሲያዊ ሥርዓት ምልክት መሆኑን ገልፀዋል። ይህን ሥራ ለማጠናከርና ለማዳበር እንደሚሰሩ ቃል ይ እገቡት የቀድሞው ፕሬዝዳንት በሕገ መንግሥቱ መሰረት የተከበሩ የግለሰቦች የህዝቦች መብቶችና ጥቅሞች በተሟላ መልኩ በተግባር እንዲረጋገጡና እንዲዳብሩ በተቻላቸው መጠን አስተዋፅዖ ለማድረግ እንደሚጥሩ አረጋግጠዋል። በሀገራችን ዘላቂ ሰላምና ዋስትና እንዲሰፍን ኢኮኖሚያዊና ማህበራዊ ዕድገት እንዲፋጠን የህግ የበላይነት እንዲረጋገጥ ጥረት መደረጉን ጠቁመው ዴሞክራሲያዊና ሰብዓዊ መብቶ በተግባር ሙሉ በሙሉ እንዲከበሩ እንዲሁም አዲሲቷን ኢትዮጵያ ለመገንባት ባለፉት ስድስት ዓመታት እልህ አስጨራሽ ሥራ መከናወኑን ዶ/ር ነጋሶ አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 29 ቀን 1994</a></p>

</body>
</html>	
