<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለፕሬዝዳንት መተዳደሪያ አዋጅ ፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለፕሬዝዳንት መተዳደሪያ አዋጅ ፀደቀ</h1>


<p>የሕዝብ ተወካዮች ም/ቤት የኢትዮጵያ ፌዴራላዊ ዴሞክራሲያዊ ሪፐብሊክ ፕሬዝዳንት መተዳደሪያ አዋጅ ትናንት ተወያይቶ አፅድቋል። ምክር ቤቱ በሁለተኛው ዓመት የሥራ ዘመን የመጀመሪያ ልዩ ስብሰባ ላይ ተወያይቶ ያፀደቀው አዋጅ ቁጥር 255/1994 በሕገ መንግሥቱ ስለሪፐብሊኩ ፕሬዝዳንት የተቀመጡትን ድንጋጌዎች አፈፃፀማቸውን መዘርዘር አስፈላጊ ሆኖ በመገኘቱ መሆኑ ተገልጿል።</p>

<p>የሀገሪቱ ፕሬዝዳንት የሥራ ዘመን ካለቀም በኋላ ያገለገለበትን ዘመን ከግምት ውስጥ በማስገባትና የፌዴራሉን ፕሬዝዳንታዊ ተቋምነቱን ለማጠናከር በማስፈለጉ አዋጁን ማውጣት አስፈልጓል። በአዋጁ መሠረት የኢፌዴሪ ፕሬዝዳንት የሚመረጠው ለስድስት ዓመታት ሲሆን የሥራ ዘመኑ የሚያልቀው የህዝብ ተወካዮችና የፌዴሬሽን ምክር ቤቶች በሚያደርጉት የጋራ ስብሰባ መጀመሪያ ላይ ነው።</p>

<p>ፕሬዝዳንቱ በአገሪቱ ከሚገኙት የፖለቲካ ኃይሎች ገለልተኛ ሆኖ እንደሚያገለግል አዋጁ ላይ የተጠቆመ ሲሆን ፕሬዝዳንቱን የሚቀበል ዕጩ ከማናቸውም የፖለቲካ ድርጅታዊ ግንኙነት የሌለው መሆኑን ማረጋገጥ ይጠበቅበታል። የሚሰናበተው የአገሪቱ ፕሬዝዳንት የኢትዮጵያ ፌዴራላዊ ዴሞክራሲያዊ ሪፐብሊክ ፕሬዝዳንታዊ ተቋም ሕግ አካል እንደሚሆን በአዋጁ ተደንግጓል። በዚህ መሰረትም የቀድሞ ፕሬዝዳንት በህይወት ዘመኑ ፕሬዝዳንታዊ ተቋሙ ለቆመላቸው ዓላማዎች ተገዥ እንደሚሆን ተመልክቷል።</p>

<p>የቀድሞ ፕሬዝዳንት በሚሰናበትበት ወቅት በመንግሥት ወጪ የሚተዳደር አንድ መደበኛ መኖሪያ ቤት እንደሚኖረው በአዋጁ ላይ ተጠቁሟል። በአዋጁ ድንጋጌ መሰረት የቀድሞ ፕሬዝዳንት ወርሃዊ ክፍያ አምስት ሺ ብር ሲሆን ምክር ቤቱ የጊዜውን የኑሮ ውድነት እየተመለከተ እንደሚያሻሽለው ተገልጿል። ተሰናባቹ ፕሬዝዳንት በመንግሥት ወጪ የግል ደህንነቱን የሚጠብቁ ሠራተኞችና አገልግሎቶች ያገኛል ለአሱና ለቤተሰቡ ነፃ የህክምና አገልግሎቶችም ይሰጡታል።</p>

<p>እንደአዋጁ ድንጋጌ የቀድሞ ፕሬዝዳንት ከዚህ ዓለም በሞት በሚለይበት ወቅት ወርሃዊ ክፍያው ለባለቤቱና ለአቅመ አዳም ላልደረሱ ልጆቹ የማሳደጊያና የመተዳደሪያ ክፍያ ሆኖ እንደሚቀትል ተገልጿል። የቀድሞ ፕሬዝዳንት በአዋጅ የተሰጡትን መብቶች ተጠቃሚ ላለመሆን ከፈለገ ውሳነውን ለፌዴሬሽን ምክር ቤት በጹሑፍ በማሳወቅ ተጠቃሚነቱን ሊያስቀር እንደሚችል ተደንግጓል።</p>

<p>የቀድሞ ፕሬዝዳንት ግዴታዎችን ሳይወጣ ሲቀር መብቶቹ በህዝብ ተወካዮችና በፌዴሬሽን ምክር ቤቶች አፈጉባዔዎች የጋራ ውሳኔ ወይም በአፈጉባዔዎቹ በሚጠራ ልዩ ስብሰባ በጋራ በሚወስድ ውሳኔ ሊቋረጥ እንደሚችልም ተገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 29 ቀን 1994</a></p>

</body>
</html>	
