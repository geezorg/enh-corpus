<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአባይ ወንዝ ላይ የተደረገው የጀልባ ቀዘፋ በተሳካ ሁኔታ ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአባይ ወንዝ ላይ የተደረገው የጀልባ ቀዘፋ በተሳካ ሁኔታ ተጠናቀቀ</h1>


<p>ከአማራ ክልል እስከ ሱዳን ድረስ በሚዘልቀው አባይ ወንዝ ላይ ስምንት አሜሪካውያን ቱሪስቶች ለመጀመሪያ ጊዜ የተሳካ የጀልባ ላይ ጉዞ ማድረጋቸውን የክልሉ ባህል ቱሪዝምና ማስታወቂያ ቢሮ አስታወቀ።</p>

<p>በተፈጥሮ አድናቂዎችና ዝና ፈላጊ ቱሪስቶች በዓለማችን ታላላቅ ወንዞች በሚፈጠሩ አነስተኛ ፏፏቴዎች ላይ የጀልባ ቀዘፋ ጉዞ እንደሚዘወተር የገለጹት በቢሮው የቱሪዝም ልማት ቡድን ተወካይ አቶ ገበየሁ ወጋየሁ በዓባይ ወንዝ ላይ ግን ተደጋጋሚ ሙከራ ቢደረግም የተሳካ ጉዞ ሲደረግ የአሁኑ የመጀመሪያው ነው ብለዋል። ከአፄ ምኒልክ ዘመነ መንግሥት ጀምሮ የጥቁር አባይን መነሻ ለማወቅ አውሮፓውያን በንጉሡ ፈቃድ ከጢስ አባይ እስከ ሱዳን ድረስ የጀልባ ቀዘፋ ሙከራ አካሂደው የነበረ ቢሆንም በወንዙ ሙላት በአዞና በሽፍታዎች ችግር ሳቢያ ሳይሳካ መመለሳቸውን ጥናቶችን ዋቢ በማድረግ አቶ ገበየው አስታውሰዋል።</p>

<p>ለረጅም ዓመታት በጀልባ ጉዞ ሳይደፈር በቆየው በዚህ ወንዝ ላይ አምስት ወንድና ሶስት ሴት አሜሪካውያንን ምስራቅ ጎጃም ውስጥ ሞጣ አካባቢ ሰባራ ድልድይ ተብሎ ከሚጠራ ስፍራ ተነስተው 2ሺ 500 ማይል የሚሸፍን ርቀት አነስተኛ ፏፏቴዎችን እያለፉ 21 ቀን ተጉዘው ባቡዳ በተባለ የሱዳን የድንበር ከተማ በመድረስ ስኬታማ ጉዞ ማድረጋቸውን ተወካዩ አረጋግጠዋል። ተጓዦቹ በናሽናል ጂኦግራፊ መጽሔት ላይ በቅርቡ ጉዟቸውን አስመልክተው በሰጡት አስተያየት በዓለም በትልቅነታቸው ከሚነገርላቸው የአባይ ወንዝ አዞዎች ጋር በሰላም ለመጓዝ መቻላቸውንና ለእረፍት ቆይታ በሚያደርጉአቸው የኢትዮጵያውያን የገጠር መንደሮች ውስጥም ቤተሰባዊ አቀባበል እንደተደረገላቸው መግለፃቸውን ተወካዩ መጽሔቱን ጠቅሰው ተናግረዋል።</p>

<p>ምሥራቅ ጎጃም ውስጥ በተለምዶ ሰባራ ድልድይ ተብሎ በሚጠራው አካባቢ የጎጃምና የጎንደር አካባቢ ገበሬዎች በገመድ ተንጠላጥለው አባይን ለመሻገር የሚያደርጉትን ጥረት በፎቶግራፍ አስደግፈው መጽሔቱ ላይ እንዲታተም ማድረጋቸውን ያመለከቱት አቶ ገበየሁ ለአካባቢው ነዋሪዎች ድልድ ለማሰራት አንድ ግብረ ሰናይ ድርጅት ማቋቋማቸውን ለመጽሔቱ ገልጸዋል ብለዋል። የጎብኚዎቹ ጉዞ በተሳካ ሁኔታ መጠናቀቅ ሌሎችንም እንዳነሳሳ አቶ ገበየሁ ጠቁመው በሁለት ቡድን የተከፈሉ 30 አሜሪካኖች በወንዙ ላይ ተመሳሳይ የጀልባ ቀዘፋ ለማድረግ እቅድ ከያዙ በኋላ በኒውዮርክና በዋሽንግተን ከተሞች በደረሱት አደጋዎች ሳቢያ ጉዞውን ለሚቀጥለው ወር ማራዘማቸውን አስታውቀዋል።</p>

<p>የጢስ አባይ አካባቢ የሚገኙ አስጎብኚዎች በሰጡት አስተያየትም የአካባቢው ገበሬዎች የተለያዩ የእንስሳት መጓጓዣዎችን በማከራየትና አገልግሎት በመስጠት ተጠቃሚ መሆን ስለሚችሉ እንዲህ ዓይነቱ ጉዞ ሊበረታታ ይገባዋል ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 18 ቀን 1994</a></p>

</body>
</html>	
