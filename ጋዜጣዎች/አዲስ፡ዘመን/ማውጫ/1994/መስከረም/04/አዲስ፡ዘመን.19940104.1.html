<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በህፃናት ላይ ወሲብ ፈፅሟል የተባለው እንግሊዛዊ ክሱን ወህኒ ወርዶ እንዲከታተል ተወሰነበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በህፃናት ላይ ወሲብ ፈፅሟል የተባለው እንግሊዛዊ ክሱን ወህኒ ወርዶ እንዲከታተል ተወሰነበት</h2>


<p>በአሥራ አምስት ወንድ ኢትዮጵያውያን ህፃናት ላይ ከጓደኞቹ ጋር ሆኖ የአመንዝራ ተግባር ፈጽሟል ተብሎ ክስ የተመሰረተበት ዴቪድ አለን ክርስቲን የተባለ እንግሊዛዊ ጉዳዩን ወህኒ ቤት ሆኖ እንዲከታተል የፌዴራሉ ከፍተኛ ፍርድ ቤት ከትናንት በስቲያ ትዕዛዝ ሰጠ።</p>

<p>የፍርድ ቤቱ አንደኛ ወንጀል ችሎት ተከሳሹ ወህኒ ሆኖ የተመሰረተበትን ክስ እንዲከታተል ትዕዛዙን የሰጠው በጠበቃው በኩል ተከሳሹ በተለያዩ በሽታዎች የሚጠቃ በመሆኑ በዋስ ሆኖ እንዲከራከር የቀረበለትን ጥያቄ ውድቅ በማድረግ ነው። ግለሰቡ በተጠቀሰበት የሕግ አንቀፅ ጥፋተኛ ሆኖ ከተገኘ እስከ 20 ዓመት የሚደርስ እስራት ሊወሰንበት ስለሚችል ተከሳሹም ቋሚ አድራሻ እንደሌለው ለችሎቱ የገለጸ በመሆኑና በዋስ ቢለቀቅ ዋስትና አክብሮ ወደችሎቱ ይቀርባል የሚል እምነት ስለሌለኝ ዋስትና እንዳይፈቀድለት ሲል ዐቃቤ ሕግ ያቀረበውን ተቃውሞ ችሎቱ ተቀብሎታል።</p>

<p>ስለዚህም ተከሳሹ ምግብና ህክምና ባለበት ወህኒ ወርዶ ክሱን እንዲከታተልና የተከሳሹ ጠበቃም የክስ መቃወሚያውን ለመስከረም 30 ቀን 1994 ዓ.ም እንዲያቀርብ ተለዋጭ ቀጠሮ ይዟል። ዐቃቤ ሕግ ለፍርድ ቤቱ ያቀረበው የክስ ማመልከቻ እንደሚያስረዳው ዴቪድ አለን ክርስቲ የተከሰሰበትን ድርጊት የፈጸመው ኢትዮጵያ ውስጥ ቴር ዴዞም ኢትዮጵያ በተባለ በጎ አድራጎት ድርጅት ከ1986 እስከ 1989 ዓ.ም ተወካይ ሆኖ ሲሰራ በነበረበት ወቅት ነው።</p>

<p>ተከሳሹ ድርጊቱን የፈጸመው በደቡብ ወሎ ሐይቅ ወረዳ በሚገኘው ጃሬ ህፃናት መንደር ድርጅቱ ተቀብሎ ከሚያሳድጋቸው ወላጅና አሳዳጊ አልባ ወንድ ህፃናት መካከል በ15ቱ ላይ መሆኑን የክሱ ማመልከቻ ጠቁሟል። ተከሳሹ ወንጀሉን የፈጸመው አዲስ አበባ ውስጥ ላምበረትና መገናኛ አካባቢ ተከራይቶ በሚኖርበት ቤት ውስጥ መሆኑንም አመልክቷል። ግለሰቡ ከራሱ ጋር አንድ ዓይነት ፆታ ባላቸው ለአካለ መጠን ያልደረሱ ህፃናት ላይ ለተፈጥሮ ባህርይ ተቃራኒ የሆነ የአመንዝራ ተግባር የፈጸመው ልዩ ልዩ ተስፋ እየሰጠ ነው ሲል ዐቃቤ ሕግ በክሱ አብራርቷል።</p>

<p>በግለሰቡ ላይ የተመሰረተበት ሁለተኛ ክስ ደግሞ የበጎ አድራጎት ድርጅቱ እየተንከባከበ ከሚያሳድጋቸው ህፃናት መካከል አንዱም ኪም ሞርቢ ለተባለ እንግሊዛዊ፣ ሌሎች አራት ህፃናትን ደግሞ ማርክ ሸንቢል ለተባለ ካናዳዊ ጓደኞቹ አሳልፎ በመስጠት ለተፈጥሮ ባህሪ ተቃራኒ የሆነ የአመንዝራ ተግባር እንዲፈፀምባቸው ማድረጉን ያመለክታል።</p>

<p>ተበዳዮቹ በተፈፀመባቸው ተግባር በማዘን፣ በማፈርና ተስፋ በመቁረጥ ራሳቸውን እስከመግደል መድረሳቸውን ጠቁሟል። ተከሳሹ ወደፍርድ ቤቱ እንደቀረበ ቋሚ አድራሻውን ለችሎት እንዲገልጽ ተጠይቆ ለንደን ከተማ የተለያዩ ጓደኞቹን ተጠግቶ እንደሚኖርና የራሱ የሆነ ቋሚ አድራሻ የሌለው መሆኑን አስረድቷል።</p>

<p>ግለሰቡ በጠበቃው በኩል በግማሽ ሳንባ እንደሚኖር፣ የአስም በሽተኛ መሆኑን፣ በሰውነቱ ላይ የደም መርጋት ችግር እንዳለበትና በብልቱ አካባቢም ከቅርብ ጊዜ ወዲህ የተፈጠረ ዕጢ በየጊዜው እየጨመረ እንደሚገኝ በመግለፅ በዋስ ሆኖ እንዲከራከር ለችሎቱ አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 4 ቀን 1994</a></p>

</body>
</html>	
