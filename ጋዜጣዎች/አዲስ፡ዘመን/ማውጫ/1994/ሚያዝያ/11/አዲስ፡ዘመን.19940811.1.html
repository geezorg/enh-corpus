<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በክርክሩ ድል በመቀዳጀቷ ይገባኛል ያለችውን አካባቢ ሁሉ ማግኘቷ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ በክርክሩ ድል በመቀዳጀቷ ይገባኛል ያለችውን አካባቢ ሁሉ ማግኘቷ ተገለጸ</h1>


<p>ዘሄግ የተሰየመው የድንበር ማካለል ኮሚሽን ያሳለፈው ውሳኔ ኢትዮጵያ በክርክሩ ድል መቀዳጀቷን ያመለከተና ይገባኛል ያለችውን ሥፍራ ሁሉ ማግኘቷን ያረጋገጠ መሆኑን ሁለት ከፍተኛ የውጭ ጉዳይ ሚኒስቴር ባለሥልጣናት አስታወቁ።</p>

<p>በተባበሩት መንግሥታት የኢትዮጵያ ቋሚ መልዕክተኛ የሆኑት አምባሳደር ፍስሀ ይመርና ሚኒስትር ሠይፈ ሥላሴ ለማ ትናንት በውጭ ጉዳይ ሚኒስቴር ለጋዜጠኞች በሰጡት መግለጫ ኮሚሽኑ ባስተላለፈው ውሳኔ የኤርትራ መንግሥት ሽንፈትን ተከናንቧል፤ ኢትዮጵያ ደግሞ አሸናፊ በመሆን ድል ተቀዳጅታለች ብለዋል።</p>

<p>ባለሥልጣናቱ እንደገለጹት በክርክሩ ወቅት ኢትዮጵያ ይገባኛል ያለችው የቦታ ጥያቄ በሙሉ ፀድቆላታል። በኤርትራ በኩል የቀረበው ዋነኛ መከራከሪያ ነጥብ ጣልያን ወረራ በፈጸመበት ወቅት የድንበር ማካለል ስምምነት ሲፈጸም የሚገባንን ቦታ አጥተናል በሚል ያዘጋጀውን የሀሰት ካርታ እንደነበር ያወሱት ባለሥልጣናቱ ኢትዮጵያ ደግሞ በኢጣልያ ወረራ ጊዜ የተፈጸመውን ስምምነት፣ በብዙ ሺ የሚቆጠሩ የአስተዳደር ሰነዶችን እንዲሁም ከ1906 ዓ.ም በፊት የነበሩ ካርታዎችን በማቅረብ ከፍተኛ ክርክር ማድረጓን አስታውቀዋል።</p>

<p>ማስረጃዎችን ከማቅረብ በተጨማሪ የሕዝብ ፊርማ አሰባስቦ ማቅረቡ አስፈላጊ ያልሆነበት ምክንያት ምን እንደሆነ ተጠይቀው በሰጡት ምላሽ በዓለም አቀፍ ደረጃ ፍርድ የሚሰጡ ዳኞች በሕግና በራሳቸው የሚመሩ በመሆኑ ፊርማ ማሰባሰቡ የሚያደርገው ተፅዕኖ የለም።በመሆኑም ይህን ማድረጉ አስፈላጊ ሆኖ አልተገኘም ብለዋል።</p>

<p>ኢትዮጵያ ድንበሯን ለማስከበር ከፍተኛ ጥረት አድርጋለች ያሉት ባለሥልጣናቱ ባቀረበችው ተጨባጭና አሳማኝ ማስረጃም ትክክለኛውን ውሳኔ ተቀብላ ድል ለመቀዳጀት እንደበቃች ተናግረዋል። ውሳኔው ኢትዮጵያ በክርክሩ ይገባኛል ብላ ያቀረበችውን ግዛቷን በሙሉ እንድታገኝ ያደረገ በመሆኑ ብሔራዊ ጥቅሟን እንዳስከበረ ተመልክቷል።</p>

<p>በአንፃሩ ሻዕቢያ ይገባኛል ብሎ የወረራቸውን ባድመ፣ ሽራሮ፣ ዛላንበሳ፣ በለሳ፣ ኢሮብ፣ ባዳን በሙሉ በኮሚሽኑ ውሳኔ እንዲያጣ መደረጉንም አስታውቀዋል።</p>

<p>በተለይ አንድ የውጭ ጋዜጠኛ ኢትዮጵያ የባድመን አካባቢ እንዳጣች አድርጐ ያቀረበው ዘገባ ከዕውነት የራቀ መሆኑን ገልፀው ሻዕቢያ በጦርና በፍርድ አደባባይ ያጣውን ቦታ ለማካካስ ሲል የሚያደርገው ተግባር ነው ሲሉም ተግባሩን አጣጥለውታል።</p>

<p>በክርክሩ የአሰብ ይገባኛል ጥያቄን ከማለፍ ይልቅ ለመከራከር ለምን አልተሞከረም የሚል ጥያቄም ቀርቦላቸው የአሰብ ጥያቄ ከድንበር ኮሚሽኑ ተግባር ጋር የሚያያዝ ባለመሆኑ እንዲሁም በሕግም ስለማይቻል ማንሳት ተገቢ አልነበረም ብለዋል። ሕጋዊ መሠረት የሌለው ሙከራ ደግሞ ውጤት እንደሌለው ገልጸዋል።</p>

<p>በመጨረሻም የሁለቱ ሀገሮች የድንበር ማካለሉ ተግባር አስፈላጊው ዝግጅት ከተደረገ በኋላ የሚጀመር ሲሆን የማካለሉን ሂደት ለመከወን ረዥም ጊዜ እንደሚወስድም ተናግረዋል።</p>

<p>በክርክሩ ሂደት ኢትዮጵያዊያን ባለሙያዎች ጥናቶችን በማካሄድ፣ መረጃዎችን በማሰባሰብ የሰመረ ውጤት እንዲገኝ ከፍተኛ ሚና መጫወታቸውን ያመለከቱት ባለሥልጣናቱ የነሱ ጥረት ለውጭ ጠበቆች ሥራ መቃናትና ለኢትዮጵያ ድል መቀዳጀት ያደረገው ለኢትዮጵያ ድል መቀዳጀት ያደረገው አስተዋፅኦ የላቀ መሆኑን አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 11 ቀን 1994</a></p>

</body>
</html>	














