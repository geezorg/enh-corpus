<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጊዮርጊስ መብራትና ቡና አሸነፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጊዮርጊስ መብራትና ቡና አሸነፉ</h1>


<p>የ24ኛው ሳምንት የኢትዮጵያ ፕሪሚየሪ ሊግ እግር ኳስ ውድድር ትናንት ተካሂዶ በ23ኛው ሳምንት ሻምፒዮንነቱን ሙሉ በሙሉ ያረጋገጠው ቅዱስ ጊዮርጊስ አዋሳ ላይ አዋሳ ከነማን በስንታየሁ ጌታቸውና በአሸናፊ ሲሣይ ግቦች 2ለ0 ሲረታ መብራት ኃይልና ኢትዮጵያ ቡናም ተጋጣሚዎቻቸውን በመርታት ለሁለተኝነት እየተፎካከሩ ነው።</p>

<p>በአዲስ አበባ ስታዲየም መብራት ኃይል ባንኮችን 2ለ0፣ ኒያላ ትራንስ ኢትዮጵያን 4ለ3 አሸንፈዋል። መቀሌ ላይ ኢትዮጵያ ቡና በሳምሶን ሚካኤል ግብ ቡና ንግድን 1ለ0 ሲረታ አሰላ ላይ ሙገር ሲሚንቶን መድንን በተመሳሳይ 1ለ0 አሸንፏል። አዳማ ላይ አዳማ ከነማና አርባምንጭ ጨርቃጨርቅ 1ለ1 ተለያይተዋል።</p>

<p>የመብራት ኃይልና ባንኮች ጨዋታ እንደተጀመረ መብራት ኃይሎች በፈጠሩት ጫና ተጠቅመው በዘጠነኛው ደቂቃ 22 ቁጥሩ ታፈሰ ጨርሶ ያቀበለውን ኳስ ዮርዳኖስ አባይ በአግባቡ ተጠቅሞ የመጀመሪያውን ግብ አስቆጥሯል። በባንኮች በኩል እድሪስ በከርና 11 ቁጥሩ ሳዲቅ ኑር በ10ኛውና በ40ኛው ደቂቃዎች ያለቀላቸውን ዕድሎች አበላሽተዋል።</p>

<p>ከዕረፍት መልስ ባንኮች እስከ 54ኛው ደቂቃ ጥሩ ቢንቀሳቀሱም መብራት ኃይሎች በ55ኛው ደቂቃ በዮርዳኖስ አባይ አማካኝነት ሁለተኛ ግብ አስቆጥረው የጨዋታውን የበላይነት እንደያዙ ጨርሰዋል። ኒያላና ትራንስ ኢትዮጵያ በተገናኙበት የመጀመሪያ ጨዋታ ኒያላዎች ከዕረፍት በፊት ትራንሶች ደግሞ ከዕረፍት በኋላ የጨዋታ ብልጫ ነበራቸው።</p>

<p>ኒያላዎች በ3ኛው ደቂቃ በአብዱ ፈታ ናስር፣ በ43ኛ ደቂቃ ደግሞ ኤርሚያስ ኪዳኑ ባስቆጠራት ግብ ሁለት ለባዶ እየመሩ ዕረፍት ወጥተዋል። ከዕረፍት መልስም በ49ኛውና በ54ኛው ደቂቃዎች ተጨማሪ ሁለት ግቦችን በማስቆጠራቸው ትራንስ ኢትዮጵያዎች በብዙ የግብ ልዩነት ሽንፈት ይደርስባቸዋል ያላለ አልነበረም። ሆኖም ተስፋ ያልቆረጡት ትራንስ ኢትዮጵያዎች በ80ኛው ደቂቃ በፀጋዬ ግርማ፣ በ87ኛው ደቂቃ፣ በአማኑኤል ግደይ 2 ግቦችን እንዲሁም በ88ኛው ደቂቃ ገረሱ ሸመና በፍጹም ቅጣት ምት ሦስተኛ ግብ አስቆጥረዋል።</p>

<p>በ24ኛው ሳምንት ውጤት መሠረት ቅዱስ ጊዮርጊስ በ55ነጥብ ክብሩን ሲያስጠብቅ መብራት ኃይል በ45ነጥብ ሁለተኛ፣ መቀሌ ላይ ጉና ንግድን 1ለ0 የረታው ኢትዮጵያ ቡና በ44ነጥብ ሦስተኛ ሆኖ የሁለተኝነት ፉክክሩን በጉጉት እንዲጠበቅ አድርጐታል። ባንኮች በነበረበት 36 ነጥብ በአራተኝነት ሲወሰን ድሬዳዋ ላይ ወንጂን 4ለ1 የረታው ድሬዳዋ ምድር ባቡር ነጥቡን ወደ 33 አሳድጐ አምስተኛ፣ አርባምንጭ ጨርቃጨርቅ ደግሞ 6ኛ ሆኗል። በተጨማሪም አዳም ከነማ ሰባተኛ ሙገር ሲሚንቶ መድንን በማሸነፉ ከ11ኛ ወደ ስምንተኛ፣ ትራንስ ኢትዮጵያ ዘጠነኛ፣ መድን አሥረኛ፣ ጉና ንግድ 11ኛ፣ ኒያላ፣ መድን አሥረኛ፣ ጉና ንግድ 11ኛ፣ ኒያላ 12ኛ፣ አዋሳ ከነማ 13ኛ ደረጃ ላይ ሲገኙ ውጤቱ ያልተቃናለት ወንጂ ስኳር ከ14ኛነት ከፍ ማለት አልቻለም።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 15 ቀን 1994</a></p>

</body>
</html>	














