<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብርሃኔ አደሬ በግማሽ ማራቶን ውድድር አሸነፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ብርሃኔ አደሬ በግማሽ ማራቶን ውድድር አሸነፈች</h1>


<p>ትናንት ቤልጂየም ዋና ከተማ ብራሰልስ ውስጥ በተካሄደው የሴቶች የግማሽ ማራቶን ሻምፒዮና በዓለም የ10ሺ ሜትር ሩጫ ውድድር የብር ሜዳሊያ ተሸላሚዋ ብርሃኔ አደሬ አሸንፋለች። የሮይተር ዜና ወኪል ከብራሰልስ እንደዘገበው ብርሃኔ 21. ኪሎ ሜትር የሚሸፍነውን ርቀት 1 ሰዓት 9 ደቂቃ 6 ሴኮንድ በመፈጸም አሸናፊ የሆነችው ወደሩጫው መንገድ ጥሶ የገባ የአንድ ተመልካችን ጠልፎ የመጣል ሙከራ ተቋቁማ ነው። በዚህ ግማሽ ማራቶን ሻምፒዮና ኬንያዊቷ ሱዛን ቼፕኩሚ ሁለተኛ፣ ላቲቪያዊቷ የሌና ፕሪኮኩካ ሦስተኛ በመሆን ውድድሩን ፈጽመዋል።</p>

<p>ባለፈው ዓመት በካናዳ ኤድመንተን የዓለም አትሌቲክስ ሻምፒዮና በ10ሺ ሜትር በ04 ሴኮንድ ብቻ በደራርቱ ቱሉ ተቀድማ ሁለተኛ የወጣችው የ29 ዓመቷ ብርሃኔ አደሬ የቅዝቃዜው መጠን ሰባት ዲግሪ ሴልሺየስ በሆነው ተስማሚ ያልሆነ የአየር ሁኔታ በዚህ ፍጥነት ድል መቀዳጀቷ አድናቆትን አትርፎለታል።</p>

<p>ባለፉት ሦስት ሻምፒዮናዎች በ10ሺ ሜትር አንድ ጊዜ በሦስተኝነት ሁለት ጊዜያት ደግሞ በአራተኛነት ውድድሮቹን የፈጸመችው ጃፓናዊቷ ሚዙኪ ኖጉቺ ለተወሰነ ርቀት የመሪነቱን ደረጃ ይዛ ብትቆይም ዝናብ በተቀላቀለበት ቀዝቃዛ አየር ፍጥነቷን ጠብቃ ልትቀጥል አልቻለችም። በመጀመሪያአካባቢ ቀድመው ከሮጡት መካከል በአየርላንዱ የ10 ሺ ሜትር የብር ሜዳሊያ ተሸላሚ ሶኒያ ሱሉቫንና የቤልጂየሟ ማርሊን ሬንዴርስ ይገኙባቸዋል። ሞርሊን ሬንደርስ የሁለት ጊዜያታ የፓሪስ ማራቶን ውድድር አሸናፊ መሆኗ ታውቋል።</p>

<p>ብርሃኔ አደሬ ሌሎችን መቅደም የጀመረችው ከርቀቱ አጋማሽ ጀምራ ሲሆን፤ ፍጥነቷን ለማስጠበቅ ያደረገችው ጥረትም ለድል አብቅቷታል። ኬንያዊቷ ሱዛን ቼናኬሚና ላቲቪያዊቷ የሌና ፕሮኮኩካ ሁለተኛና ሦስተኛ የወጡት ርቀቱን በ1 ሠዓት 9 ደቂቃ 13 ሴኮንድ እና በ1 ሰአት 9 ደቂቃ 15 ሴኮንድ በመፈጸም ነው።</p>

<p>በዚሁ የብራሰልስ ግማሽ ማራቶን ሻምፒዮና ኬንያ በቡድን የአንደኝነቱን ደረጃ የያዘች ሲሆን፤ ሩሲያ ሁለተኛ ኢትዮጵያ ደግሞ ሦስተኛ ሆነዋል።</p>

<p>በተመሳሳይ ሁኔታ በወንዶች ግማሽ ማራቶን ውድድር ኬንያው ፖል ኮስጌ በአንድ ሰዓት ከ39 ሴኮንድ ሲያሸንፍ፤ የሞሮኮው ጋሪብ (በ1:00:42) የታንዛኒያው ዩዳ (በ1:00:57) 2ኛና ሦስተኛ ወጥተዋል። ኢትዮጵያዊው ተስፋዬ ጅፋር በአምስተኝነት፣ ቻርልስ ካማቲ ደግሞ በ10ኛነት ውድድሩን ማጠናቀቃቸውን ለማወቅ ተችሏል።</p>

<p>ትናንት በተካሄደው 11ኛው የግማሽ ማራቶን ሻምፒዮና ከ68 አገሮች ከሁለቱም ጾታዎች የተውጣጡ 256 አትሌቶች ተካፋይ ሆነዋል። ከእነዚህም መካከል 162ቱ ወንዶች ሲሆኑ፤ 94ቱ ሴቶች ናቸው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 29 ቀን 1994</a></p>

</body>
</html>	














