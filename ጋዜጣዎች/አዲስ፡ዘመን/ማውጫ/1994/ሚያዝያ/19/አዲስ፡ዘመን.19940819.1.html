<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሠራተኞች ቀን በሰላማዊ ሰልፍ ይከበራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሠራተኞች ቀን በሰላማዊ ሰልፍ ይከበራል</h1>


<p>በሀገራችን የሚገኙ ሠራተኞች በመጪው ረቡዕ የሚከበረውን ዓለም አቀፍ የሠራተኞች ቀን የሚያከብሩት በሰላማዊ ሰልፍ እንደሆነ ኢሠማኮ አስታወቀ።</p>

<p>የኮንፌዴሬሽኑ ፕሬዚዳንት አቶ አማረ ዓለማየሁ ዕለቱን በማስመልከትትናንት በጽ/ቤታቸው ለጋዜጠኞች በሰጡት መግለጫ እንዳስታወቁት፣ የዘንድሮው የሜዴይ በዓል አከባበር በሰላማዊ ሰልፍ የሆነበት ምክንያት ሠራተኛው የመደራጀት መብቱንና የሥራ ዋስትናውን ለማስከበር ከፍተኛ ትግልና መስዋዕትነት እንደሚጠይቀው የሚገልጽበትና አንድነቱንም የሚያሳይበት ዕለት በመሆኑ ነው።</p>
 
<p>በዕለቱ ሠራተኛው ፍትሐዊ የሆኑ ጥያቄዎቹን የሚያንጸባርቅበትና ከሚመለከተው አካል መፍትሔ እንዲያገኝ የሚጠይቅበት ነው ያሉት ፕሬዚዳንቱበሀገሪቱ የሚገኙ መላ ሠራተኞች እንዲካፈሉ ጥሪ አቅርበዋል።በዋናነትም በዓሉ በአዲስ አበባ መስቀል አደባባይ፣ በአዋሳ፣ በጅማ፣ በባህርዳር፣ በድሬዳዋና በመቀሌ ከተሞች እንደሚከበር አስታውቀዋል።</p>

<p>ኢሠማኮ የሠራተኛው የሥራ ዋስትና እንዲጠበቅና የመደራጀት ሕገ መንግሥታዊ መብቱ እንዲከበር ጥረት ሲያደርግ መቆየቱን የገልጹት አቶ አማረ፣ በሠራተኛው የመደራጀት መብት ላይ በአሠሪዎች እየደረሰ ያለው ተፅዕኖ መገታት አለበት ብለዋል። አያይዘውም በአገሪቱ የወጡ ሕጎችን በሚጥሱ አሠሪዎችና የሥራ ኃላፊዎች ላይ መንግሥት እርምጃ መውሰድ ይጠበቅበታል ብለዋል። ኮንፌዴሬሽኑ በተደጋጋሚ የሚያወጣቸው የአቋም መግለጫዎችም በመንግሥት ከፍተኛ ትኩረት ተሰጥቷቸው ምላሽ ሊሰጥባቸው እንደሚገባ አሳስበዋል።</p>

<p>የዘንድሮው የሜይዴይ በዓል የሚከበረው የአሠሪዎች ተፅዕኖ በበረታበት የሠራተኛው የሥራ ዋስትና አጠያየቂ በሆነበት ወቅት ላይ መሆኑን አመልክተው፣ ሰልፉ መንግሥት አስቸኳይ መፍትሔ እንዲሰጥ ግፊት ለማድረግ አመቺ ሁኔታን እንደሚፈጥር ገልጸዋል።</p>

<p>ኮንፌዴሬስኑ የሠራተኞች መብት መጣስ ከበረታ የተቃውሞ ሠልፍና የሥራ ማቆም አድማ እንደሚያደርግ ያስታወቀበት አቋም የጠነከረ አይደለም ይባላል በሚል ከጋዜጠኞች ለቀረበላቸው ጥያቄም አቶ አማረ በሰጡት ምላሽ፣ የሥራ ማቆም አድማ የችግሩ ዋና መፍቻ ቁልፍ እንዳልሆነና በተቻለ አቅም በሰላማዊ ሰልፍ እንዲፈታ ኮንፌዴሬሽኑ ጥረት እንደሚያደርግ አስታውቀዋል።</p>

<p>የዓለም የሠራተኞች ቀን (ሜይዴይ) በዓለም አቀፍ ደረጃ ለ113ኛ ጊዜ በአገራችን ደግሞ 27ኛ ጊዜ እንደሚከበርም ተገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 19 ቀን 1994</a></p>

</body>
</html>	














