<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የባህር በር ስለሌላት አሰብን በግድ ማግኘት አለብን በሚል የሚነሳው ጉዳይ ከድንበር ማካለሉ ጋር የሚያያዝ አይደለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የባህር በር ስለሌላት አሰብን በግድ ማግኘት አለብን በሚል የሚነሳው ጉዳይ ከድንበር ማካለሉ ጋር የሚያያዝ አይደለም</h2>


<p>ኢትዮጵያ የባህር በር ስለሌላት አሰብን በግድ ማግኘት አለብን በሚል በአንዳንድ ሰዎች የሚነሳው ጉዳይ ከኢትዮ-ኤርትራ የድንበር ማካለል ጋር የሚያያዝ አይደለም ሲሉ ፕሬዚዳንት ግርማ ወልደጊዮርጊስ ገለጹ።</p>

<p>ፕሬዚዳንት ግርማ በኢትዮጵያ መገናኛ ብዙኃን ማሠልጠኛ ኢንስቲትዮት እየታተመ ከሚወጣው "ሀሌታ" ጋዜጣ ጋር ባደረጉት ቃለ ምልልስ በአሰብ ጉዳይ ላይ የመንግሥት የወሰደው አቋም ትክክለኛና መወሰድም ያለበት ነው። የሌለህን መሬት ጠይቀህ በሌለህ ቦታ አትዋጋም ብለዋል።</p>

<p>ኤርትራውያን በባህሩ የሚያደርጉበት ምንም ነገር እንደሌለ ያመለከቱት ፕሬዚዳንቱ፣ አሰብ ከተፈለገ በስምምነት መጠቀም የሚቻልበት ሁኔታ መኖሩ ሊታወቅ ይገባል ብለዋል። ባህሩ የበለጠ ለኢትዮጵያ እንደሚጠቅምም ኤርትራውያኑ ጠንቅቀው እንደሚያውቁት ገልጸዋል።</p>

<p>በኢትዮጵያና ኤርትራ መካከል የሚደረገው የድንበር ማካለል ከተለያዩ ሰነዶች በመነሳት የሚታይ በመሆኑ ክርክርና ቅሬታ ውስጥ የሚከት ውሳኔ ይመጣል ተብሎ እንደማይታሰብ አስታውቀዋል።</p>

<p>ፕሬዚዳንት ግርማ እንዳስረዱት በድንበር ማካለል ዙሪያ በቅርቡ የሚሰጠውን ውሳኔ በሰላም በመቀበል ሀገሪቱን ለማልማት የሚያስችል ሁኔታ መፍጠር ያስፈልጋል።</p>

<p>ፕሬዚዳንቱ ምንም ነገር ለመሥራት ጸጥታ እንደሚያስፈልግ ተናግረው፤ ደኅንነቱ ተረጋግጦ ሰው በሥራ ላይ ካልተሠማራ ከችግር መውጣት ብሎ ነገር እንደማይታሰብ ተናግረዋል።</p>

<p>ስለዚህም ሁሉም ወደ ልማት ፊቱን አዙሮ ከታገለ ሕዝቡ ከድህነት መላቀቅ እንደሚችል ያመለከቱት ፕሬዚዳንቱ፤ ይህ ከሆነ ደግሞ አገሪቱን ችግር የሌለባት፣ ድህነት የማይወራባት የሰዎች መኖሪያ የሆነች አገር እንድትሆን ማድረግ ይቻላል ብለዋል።</p>

<p>ስለ ግል የሕይወት ታሪካቸው ጭምር ተጠይቀው ሰፊ ማብራሪያ የሰጡ ፕሬዚዳንት ግርማ፤ ከኅብረተሰቡ ጋር ካላቸው ግንኙነት አንጻር ቤተ መንግሥቱን የሕዝብ ቤተመንግሥት ማድረግ ይፈልጋሉ።</p>

<p>"ቤተመንግሥት በሩቅ የሚታይ ጣዖት ሳይሆን መንግስቴ የሚኖርበት ቤት ነው ብሎ ሕዝብ እንዲወደውና የእኔ ቤት ብሎ እንዲያስብ ለማድረግ ምኞቴ ነው። ይህን ለማድረግ ደግሞ ችግር አይመስለኝም ብለዋል።..."</ፕ>

<p>ፕሬዚዳንት ግርማ የኢትዮጵያ ህዝብ በተቻለ መጠን ባለው ጉልበት፣ዕውቀትና ሀብት ከተፈጥሮ የሚገኘውን ውጤት ለመጠቀም የልማት ትግል እንዲያደርግ አሳስበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 1 ቀን 1994</a></p>

</body>
</html>	














