<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኅብረተሰቡ ለፋሲካ በዓል የሚታረዱ እንስሳት ቆዳ ሽያጭ በኤድስ ለተጐዱ ወገኖች እንዲለግስ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኅብረተሰቡ ለፋሲካ በዓል የሚታረዱ እንስሳት ቆዳ ሽያጭ በኤድስ ለተጐዱ ወገኖች እንዲለግስ ተጠየቀ</h2>


<p>ኅብረተሰቡ ለፋሲካ በዓል ከሚታረዱት ከብቶች ፍየሎችና በጐች የሚገኘውን የቆዳ ሽያጭ ገንዘብ በኤች አይ ቪ/ኤድስ ለተጐዱና ወላጆቻቸውን ላጡ ሕጻናት ወጎኖቻችን መርጃ እንዲለግስ ጥሪ ቀረበ። ቀደሚ ሲል ለእርድ የቀረቡ እንሰሳትን ቆዳ ሕዝቡ በነጻ ለተስፋ ጎህ ኢትዮጵያ ማኅበር እንዲሰጥ ቀርቦ የነበረው ጥያቄ መለወጡም ተገለጸ።</p>

<p>የተስፋ ጎህ ኢትዮጵያ ማኅበር፣ የእንስሳት ገበያ ባለሥልጣን፣ የአዲስ አበባ ቆዳ ፋብሪካ አክሲዮን ማኅበርና የአዲስ አበባ ወጣቶች ማኅበር ትናንት በጋራ በሰጡት መግለጫ ኅበረተሰቡ በዓሉን ምክንያት በማድረግ የሚያርዳቸውን የበሬ፣ የበግና የፍየል ቆዳዎች ሽያጭ ከሚያገኘው ገንዘብ ተስፋ ጎህ ለሚያሠማራቸው ግለሰቦች እንዲለግስ ጥሪአቸውን አቅርበዋል።</p>

<p>አቶ ዘውዱ ጌታቸው የተስፋ ጎህ ኢትዮጵያ ማኅበር ሥራ አስኪያጅ የትንሣኤን በዓል ምክንያት በማድረግ በእርድ የሚገኘውን ቆዳ በኤች አይ ቪ/ኤድስ ለተጐዱ ወገኖች መርጃ እንዲውል ሰሞኑን ማኅበራቸው መጠየቁን አስታውሰው ሆኖም ግን ቆዳው በፍጥነት ወደፋብሪካ ደርሶ ሥራ ላይ መዋልና በተቀላጠፈ አሠራር ለገበያ መቅረብ እንዳለበት ከሚመለከታቸው አካላት ጋር በመነጋገር የገንዘብ እርዳታ ብቻ ለማሰባሰብ መወሰኑን አብራርተዋል።</p>

<p>ይኸው ገንዘብ በኤች አይ ቪ/ኤድስ ለተጐዱ ወገኖች፣ ወላጅ አልባ ለሆኑ ሕጻናትና ወጣቶች መርጃ የሚውል መሆኑን አቶ ዘውዱ ጠቁመው፣ ገንዘቡን የሚያሰበባስቡት የአዲስ አበባ ወጣቶች ማኅበር አባላት የማኅበሩ ዓርማ ያለበት ባጅ ያደረጉና ኦሪጅናል ማኅተም ያለው ደረሰኝ የያዙ መሆናቸውን አስታውቀዋል።</p>

<p>የአዲስ አበባ ቆዳ ፋብሪካ አክስዮን ማኅበር ሥራ አስኪያጅና የኢትዮጵያ ቆዳ አምራቾች ማኅበር የዳይሬክተር ቦርድ ሰብሳቢ አቶ ሙሉጌታ አፅብሃ በበኩላቸው ቀደም ሲል ተስፋ ጎህ ኢትዮጵያ ቆዳው ተሰባስቦ እንዲሰጠው ያቀረበው ጥሪ ሀገራችን ከቆዳ ምርት የምታገኘውን የውጭ ምንዛሪ ሊያሳጣት ይችል እንደነበር ጠቁመው፤ የቆዳ አሰባሰብ እንቅስቃሴ ጥንቃቄ እንደሚያስፈልገውና ባለሙያ ካልተሠማራ ሊበላሽ እንደሚችል ከተለያዩ ልምዶች መረጋገጡን ተናግረዋል።</p>

<p>አቶ በላቸው ሁሪማ በእንስሳት ገበያ ባለሥልጣን የገበያ ጥናትና ማስፋፊያ መምሪያ ኃላፊም የቆዳና ሌጦ ውጤቶች በዓለም ደረጃ በዓመት ከ44 ቢሊዮን ዶላር በላይ የንግድ ልውውጥ የሚደረግበት መሆኑን ገልጸው፤ በኢትዮጵያ ገንዘብ ሲለወጥ ከ375 ቢሊዮን ብር በላይ እንደሆነ ተናግረዋል። ይህ የንግድ ልውውጥ መጠን ከሥጋ፣ ከጐማ፣ ሻይ፣ ሩዝ እና ሲጋራ ከመሳሰሉት ምርቶች በላይ ገቢ እንደሚያስገኝ መረጃዎች ይጠቁማሉ ብለዋል።</p>

<p>በሀገራችን በዓመት ሁለት ነጥብ ሰላሳ ስምንት ሚሊዮን የከብት ቆዳ አሥር ነጥብ ሦስት ሚሊዮን የበግ ሌጦና ሰባት ነጥብ ሦስት ሚሊዮን የፍየል ሌጦ እንደሚመረት አቶ በላቸው ጠቅሰው፤ ከዚህ ውስጥ አሁን በሥራ ላይ ያሉት 19 የቆዳ ፋብሪካዎች አንድ ነጥብ ዜሮ ሰባት ሚሊዮን የከብት ቆዳ፣ ከአሥራ አምስት ነጥብ ሃምሳ ሦስት ሚሊዮን የበግና የፍየል ሌጦ አልፍተው ለሀገር ውስጥና ለዓለም ገበያ እንደሚያቀርቡ አስረድተዋል።</p>

<p>የአዲስ አበባ ወጣቶች ማኅበር ሊቀመንበር ወጣት ታጠቅ ካሣ በበኩሉ ወጣቱ ኤች አይ ቪ/ኤድስ እንዲከላከል ማስተማር ብቻ ሳይሆን፤ በበሽታውየተጐዱትን ወገኖችና ወላጆቻቸውን ያጡ ሕፃናትና ወጣቶችን ለማቋቋም በሚደረገው እንቅስቃሴ ላይ እንደሚሳተፍ ገልጿል።</p>

<p>ማህበሩ የትንሳኤን በዓል ምክንያት በማድረግ ከከብት ከፍየልና ከበግ ሽያጭ ለሚሰባሰበው ገንዘብ 450 ወጣቶችን መልምሎ ለማሰማራት መዘጋጀቱንና ለዚህም ስልጠና መስጠቱን ወጣት ታጠቅ ካሳ አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 26 ቀን 1994</a></p>

</body>
</html>	














