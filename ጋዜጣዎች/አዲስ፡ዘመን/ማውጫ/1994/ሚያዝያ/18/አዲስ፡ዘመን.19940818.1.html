<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ሱዳን ሦስት የትብብርና አንድ የማሻሻያ ስምምነቶችን ተፈራረሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ሱዳን ሦስት የትብብርና አንድ የማሻሻያ ስምምነቶችን ተፈራረሙ</h1>


<p>ኢትዮጵያ ሱዳን ያላቸውን የትብብር ግንኙነት ለማጠናከር የሚያስችሉ ሦስት የትብብርና አንድ የማሻሻያ ስምምነቶችን ተፈራረሙ። የሁለቱ አገሮች ትብብር በአዲስ ምዕራፍ መቀጠሉን የሱዳን ተቀዳሚ ምክትል ፕሬዚዳንት አስታወቁ።</p>

<p>በሱዳን ተቀዳሚ ምክትል ፕሬዚዳንት አሊ ኦስማን መሐመድ ጠሀ የተመራው የአገሪቱ መንግሥት ከፍተኛ የልዑካን ቡድን በኢትዮጵያ ያደረገውን ይፋ የአራት ቀናት የሥራ ጉብኝት ትናንት ሲያጠናቅቅ ሁለቱ አገራት በሸራተን ሆቴል ከተፈራረሙት ስምምነቶች አንዱ አመቺ የንግድ ስምምነት ለመፍጠር የሚያስችል ነው።</p>

<p>እንዲሁም በፌዴራል ጉዳዮች በወጣቾችና ስፖርት ለመተባበር የሚያስችልና በሁለቱ አገሮች መካከል በመንገድ ትራንስፖርት የተፈረመውን ስምምነት ለማሻሻል የሚያስችል የትብብር ስምምነት በየሚኒስትሮቻቸው አማካይነት ተፈራርመዋል።</p>

<p>በሁለቱ አገሮች መካከል የተፈረመው አመቺ የንግድ ስምምነት የጉምሩክ ክፍያ ተመንን ዜሮ በማድረግ ወይንም በማስቀረት የንግድና የኢኮኖሚ ትብብራቸውን ወደ ላቀ ደረጃ ለማሳደግ ያስችላል።</p>

<p>የሱዳን ተቀዳሚ ምክትል ፕሬዚዳንት ከአገሪቱ ከፍተኛ ባለሥልጣናት ጋር በኢትዮጵያ ያካሔዱትን የሥራ ጉብኝት ሲያጠናቅቁ ሁለቱ አገሮች ባወጡት ባለ አሥራ አራት ነጥብ የጋራ መግለጫ በተለያዩ መስኮች የኢኮኖሚና ማኅበራዊ ትብብራቸውን ለማሳደግ የተፈራረሟቸውን ስምምነቶች በአፋጠኝ ለመተግበር መስማማታቸውን አስታውቀዋል።</p>

<p>የጋራ መግለጫው እንደሚያመለክተው የሁለቱ አገሮች የጋራ የድንበር ኮሚሽን በቅርቡ በካርቱም ያካሔደው የመጀመሪያ ስብሰባ ውጤት አጥጋቢ ነበር።</p>

<p>ሁለቱ አገሮች በአህጉራዊ ጉዳዮች ላይ ባካሔዱት ውይይት ሠላምና መረጋጋት ለማስፈን በሚችልበት ጉዳይ ላይ በጥልቀት መወያየታቸውንና የጋራ ጥረት እንደሚያደርጉ ይፋ አድርገዋል።</p>

<p>ዘጠነኛው የምሥራቅ አፍሪካ የልማት በይነ መንግሥታት ባለሥልጣን ኢጋድ ባሳለፈው ውሳኔ መሠረት ኢትዮጵያና ሱዳን በሶማሊያ ብሔራዊ ዕርቅ ለማስፈንናን ሁሉን አቀፍ ማዕከላዊ መንግሥት የሚቋቋምበትን ሁኔታ ለማመቻቸት ጥረት እንደሚያደርጉ ገልጸዋል።</p>

<p>በሁለቱ አገሮች የሚጓጓዙና የሚያልፉ ሸቀጦችን በተመለከተም ቀደም ሲል የተፈራረሙትን ስምምነት ለማሻሻል የተጀመረውን እንቅስቃሴ ለማጠናቀቅ መስማማታቸውን የጋራ መግለጫው አመልክቷል።</p>

<p>የውሃ ሀብትን በተመለከተ የሁለቱ አገሮች ከፍተኛ የልዑካን ቡድኖች ባካሔዱት ውይይት በመስኩ የሚያደርጉት ትብብር አጥጋቢ መሆኑን ጠቅሰውየጋራ መግለጫው የጋራ ጠቀሜታ ያላቸውን ፕሮጀክቶች ለማጤንና ትብብራቸውን ለማጠናከር ቁርጠኛ አቋም እንዳላቸው ማረጋገጣቸውን አስታውቋል።</p>

<p>የሱዳን ተቀዳሚ ምክትል ፕሬዚዳንት አሊ ኦስማን መሐመድ ጠሀ ጉብኝታቸውን ሲያጠናቅቁ ለጋዜጠኞች በሰጡት መግለጫ የኢትዮጵያና የሱዳን ትብብር በአዲስ ምዕራፍ መቀጠሉን አስረድተዋል።</p>

<p>የሁለቱ አገራት ሕዝቦች የጋራ ትብብርና የሕዝቦቻቸውን ጥቅም ለማስጠበቅ የሁለቱ አገራት መንግሥታት የፖለቲካ ቁርጠኝነት እንዳላቸው ገልጸዋል።</p>

<p>በተቀዳሚ ምክትል ፕሬዚዳንቱ የተመራው የሱዳን መንግሥት ከፍተኛ የልዑካን ቡድን በኢትዮጵያ ያደረገውን የአራት ቀናት የሥራ ጉብኝት አጠናቆ ትናንት ወደ አገሩ ሲመለስ ምክትል ጠቅላይ ሚኒስትርና የገጠር ልማት ሚኒስትር አዲሱ ለገሠና ሌሎች ከፍተኛ የመንግሥት ባለሥልጣናት ሸኝተውታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 18 ቀን 1994</a></p>

</body>
</html>	














