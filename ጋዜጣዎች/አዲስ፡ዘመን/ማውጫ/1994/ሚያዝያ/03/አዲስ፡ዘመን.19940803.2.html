<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያ ብሔራዊ ክልላዊ መንግሥት በኦነግ ላይ ተጨባጭ እርምጃ መውሰድ መጀመሩን አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦሮሚያ ብሔራዊ ክልላዊ መንግሥት በኦነግ ላይ ተጨባጭ እርምጃ መውሰድ መጀመሩን አስታወቀ</h1>


<p>የኦሮሚያ ብሔራዊ ክልላዊ መንግሥት የማስታወቂያና የሕዝብ ግንኙነት ጠቅላይ ጽሕፈት ቤት ትናንት ማምሻውን ባወጣው መግለጫ በወሰደው እርምጃ እስካሁን ወደ አንድ መቶ የሚጠጉ ታጣቂዎች ተገድለው ተማርከውና እጅ ሰጥተው ከተልዕኮው ውጪ ሆነዋል።</p>

<p>ድርጅቱ የአካባቢውን ሰላም ለማወክና መረጋጋት እንዳይኖር ለማድረግ የተማሪዎችን የደንብ ልብስ አልብሶ በአንዳንድ ትምህርት ቤቶች አካባቢ ያሰማራቸው ጀሌዎቹም እየተለቀሙ በቁጥጥር ሥር በመዋል ላይ ይገኛሉ ብሏል።</p>

<p>በተጨማሪም ኦነግ ለዘረጋው ሕቡዕ መዋቅሩ የሽብርና የአሻጥር ሥራዎች መመሪያ ማሰራጨቱ በተጨባጭ የተደረሰበት መሆኑን መግለጫው አመልክቶ፤ በተወሰኑ ትምህርት ቤቶች በተማሪዎች ውስጥ ተሰግስገው ሁከትን የሚያስተባብሩ ግለሰቦች የሚፈጽሟቸው ደባዎች ሁሉ ከዚህ የኦነግ መመሪያ የመነጩ መሆናቸውን አስታውቋል።</p>

<p>በተመሳሳይ ሁኔታ ይህ የውንብድና ቡድን ታጥቀው ከሚንቀሳቀሱ ጥቂት የጥፋት መሣሪያዎቹ በተጨማሪ በመንግሥት መዋቅር ውስጥ ተሰግስገው የሥራ ተነሳሽነትን በመግደል ሕዝቡ ተገቢ አገልግሎት እንዳያገኝ በማድረግና በመንግሥትና በሕዝብ መካከል መጠራጠር እንዲፈጠር በማድረግ ሴራ ላይ የተሰማሩ አባላት እንዳሉት ተደርሶበታል ሲል ገልጿል።</p>

<p>በዚሁ መሠረት በምዕራብና ምሥራቅ ሸዋ ዞኖች በመንግሥት መዋቅር ውስጥ ሆነው የኦነግን ተልዕኮ ለማስፈጸምና በድኅነት ላይ የተያያዝነውን ዘመቻ ለማደናቀፍ ሲፍጨረጨሩ የቆዩ የኦነግ ጀሌዎች በቁጥጥር ሥር እየዋሉ መሆናቸውን አስታውቋል።</p>

<p>የኦሮሚያ ብሔራዊ ክልላዊ መንግሥት በዚሁ መግለጫው በሕዝባዊ መሠረት ላይ ራሱን አጠናክሮ የክልሉን ሕዝብ በአግባቡ ለማገልገልና በድኅነት ላይ የሕዝቡን ክንድ ለማስተባበር በከፍተኛ ዝግጅት ላይ በሚገኝበት በዚህ ታሪካዊ ወቅት በደንቃራነት ለመቆም የሚሻን ማንኛውንም ኃይል በቸልታ እንደማያልፍ አስረድቷል።</p>

<p>ስለሆነም ክልላዊ መንግሥቱ የክልሉን ሰላምና መረጋጋት ለማረጋገጥ የልማት እንቅስቃሴውን ከማንኛውም ዓይነት ሴራና ደባ ለመከላከል አስፈላጊውን እርምጃ እንደሚወስድ አስታውቋል።</p>

<p>እርምጃውም በኃይልና በውንብድና መንገድ ሕገ መንግሥታዊ ሥርዓታችንን ለማደናቀፍ መሞከር ትርፉ ኪሣራ ብቻ መሆኑን ለኦነግና ለመሰሎቹ በድጋሚ የሚያረጋግጥ ይሆናል ብሏል።</p>

<p>በሌላ በኩል ደግሞ ምሥራቅ ሸዋ ውስጥ በአዳሚ ቱሉ ጂዶ ኮምቦልቻ ወረዳ የኦነግ ቀንደኛ አባል በመሆን የኅብረተሰቡን ፀጥታ ሲያደፈርስ ቆይቷል የተባለ ግለሰብ መገደሉን የኦሮሚያ ማስታወቂያ ቢሮ ገለጸ።</p>

<p>የማስታወቂያ ቢሮው የኦሮሚያ ፖሊስ ኮሚሽንን ዋቢ በማድረግ እንዳስታወቀው፤ በወረዳው ባሌ ራቢ በተባለ አካባቢ ሁከትና ዘረፋ ሲፈጽም የቆየው ይኸው ግለሰብ ባለፈው እሁድ የተገደለው ከኅብረተሰቡ በደረሰው ጥቆማ መሠረት የፖሊስ ኃይል በአካባቢው ደርሶ በሰላም እጁን እንዲሰጥ ሲጠየቅ በእምቢተኝነት ተኩስ በመክፈቱ ነው።</p>

<p>ይኸው የኦነግ ቀንደኛ አባል የሆነው ግለሰብ በፖሊስ ኃይል ላይ አስቀድሞ ተኩስ በከፈተበት ወቅት የሰባት ዓመት ሕፃን ሕይወት ማለፉን ቢሮው አመልክቷል።</p>

<p>በግለሰቡ እጅ አንድ ክላሽንኮቭ፣ አንድ ኡዚ ጠመንጃ፣ ሳንጃ፣ ጎራዴና በርካታ ጥይቶች መገኘታቸውን የማስታወቂያ ቢሮው ገልጿል።</p>

<p>ግለሰቡ በተጨማሪም የኦነግን መዋቅር የያዘ ሰነድ፣ የምሥጢር መልዕክት መለዋወጫ ጽሑፎችንና የጦርነት ቅስቀሳ ሰነዶችን ይዞ እንደነበረም ቢሮው የኦሮሚያ ፖሊስ ኮሚሽንን በመጥቀስ አስታውቋል።</p>

<p>የግለሰቡ ግብረአበሮችና የኦነግ ሕዋስ ናቸው የተባሉ ሌሎች በርካታ ሰዎች ተይዘው በፖሊስ በኩል ምርመራው መቀጠሉን ቢሮው አመልክቷል።</p>

<p>የኦሮሞ ነፃነት ግንባር ሕዝቡን ለአመጽ ለማነሳሳት በሕዋሶቻችንና በሕዝባችን ሊወሰዱ የሚገቡ እርምጃዎች የሚል መመሪያ ለሕዋስ አመራር አባላቱ ማስተላለፉ ይታወሳል ሲልም የክልሉ ማስታወቂያ ቢሮ ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 3 ቀን 1994</a></p>

</body>
</html>	














