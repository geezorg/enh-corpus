<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ለድንበር ማካለሉ የተደረገው ዝግጅትና የተወሰደው አማራጭ የአገሪቱን ጥቅም የሚያስጠብቅ ነው" ኢሕአዴግ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ለድንበር ማካለሉ የተደረገው ዝግጅትና የተወሰደው አማራጭ የአገሪቱን ጥቅም የሚያስጠብቅ ነው" ኢሕአዴግ</h2>


<p>በኢትዮጵያና በኤርትራ ያለውን የድንበር ውዝግብ ለመፍታት የተደረገው ዝግጅትና የተወሰደው አማራጭ የሀገሪቱን ጥቅም የሚያስጠብቅ ትክክለኛ አቅጣጫ መሆኑን ኢህአዴግ አስታወቀ። የቅኝ ግዛት ውሎችም የኢትዮጵያንና የኤርትራን ድንበር ለማካለል አማራጭ የሌላቸው መረጃዎች መሆናቸውንም ገለጸ።</p>

<p>የድንበር ማካለሉን ሂደት አስመልክቶ የግንባሩ ማዕከላዊ ኮሚቴ አባል አቶ ዳዊት ዮሐንስ ሰሞኑን ከጋዜጣው ሪፖርተር ጋር ባደረጉት ቃለ ምልልስ እንዳስታወቁት፤ የሁለቱን ሀገሮች ድንበር ለማካለል የሚደረገው ድርድር ላይ ኤርትራ የምትባል ሀገር ስትመሠረት የተደረጉትን የድንበር ስምምነት ውሎች እንደመረጃ ማቅረብ የመጀመሪያውን ድንበር በትክክል ለማመላከት የሚረዳ ተገቢና ትክክለኛ አካሄድ ነው።</p>

<p>የኢትዮጵያንና የኤርትራን ድንበር ይገባኛል ጥያቄ ኤርትራን የፈጠራት ኃይል ከወቅቱ የኢትዮጵያ መሪዎች ጋር ባደረገው ውል መሠረት መዳኘትየትኛውንም ወገን ተጎጂ እንደማደያርገው ገልጸው፤ ኤርትራን ሉዓላዊት ሀገር ናት ብለን እስከተቀበልን ድረስ የሁለቱን ሀገሮች ድንበር ለመለየት ከቅኝ ግዛት ውሎች የተሻለ መረጃ እንደማይገኝም አስረድተዋል።</p>

<p>አክለውም፤ ከቅኝ ግዛት ውሎች ውጪ ኤርትራና ኢትዮጵያ የሚባሉ ሀገሮች እንደማይኖሩ አስረድተው ኤርትራ ስትነሳ የተካለለችባቸው ውሎችም አብረው እንደሚነሱ አመልክተዋል። የሁለቱ ጎረቤት ሀገሮች ድንበርም የሚለየው በእነዚህ ውሎች ነው ብለዋል።</p>

<p>አብዛኞቹ የአፍሪካ ሀገሮች ድንበር የተካለለው በቅኝ ገዢዎች መሆኑንና ገዢዎችም ሕዝቡን የማሰባሰብ ዓላማ ስላልነበራቸው አንድ አይነት ብሔሮች የተለያየ ዜግነት ሊኖራቸው እንደሚችል ሶማሊያን ለአብነት መጥቀስ እንደሚቻል አቶ ዳዊት አስገንዝበው፤ ለድንበርና ለወደቡ ጥያቄ ምላሽ የሕዝብ ምርጫ መከበር አለበት የሚሉ ወገኖች ይህን ሐቅ ያልተገነዘቡ ናቸው ሲሉም አመልክተዋል።</p>

<p>በአፍሪካ የሚገኙ አንድ ዓይነት ብሔር ብሔረሰቦች የተለያየ ሀገር ዜግነት እንዳላቸውና ድንበሮችም በሕዝብ ፍላጎት እንዳልተካለሉ ጠቅሰው፤ ኢትዮጵያም ይህንኑ እውነታ ወደ ጐን ብላ እንደማትንቀሳቀስና የድንበር ጥያቄ በድንበር ውሎች የሕዝቦች ምርጫም በአግባቡ መስተናገድ አለበት ብላ እንደምታምን አስገንዝበዋል። በኢህአዴግ ዕምነት ይህ የድንበር ማካለል ጥያቄ ምላሽ እንዳገኘ ኢትዮጵያ እንደማንኛውም ዓለም አቀፉዊ ሀገር በባህር በር የመጠቀም መብቷን ከጐረቤቶቿ ጋር ትደራደርበታለች ያሉት አቶ ዳዊት፤ በአሁኑ ሰዓት ግን ስለ አሰብና ምፅዋ ወደቦች መከራከሩ አሳማኝ ነጥብ የሌለውና የሚጠቅምም አይደለም ብለዋል።</p>

<p>ኢትዮጵያን የሚወክሉ ቀደምት ነገሥታት ከጣሊያን መንግስት ጋር በተደራደሩበት ወቅት የወደብ ጥያቄ አንስተው ተቀባይነት ያገኙበት ወቅት እንዳልነበር ጠቁመው፤ በተባበሩት መንግስታት ድርጅት በኩልም ቢሆን የአሰብ፣ የጅቡቲ ወይም የምጽዋ ወደብ የኢትዮጵያ እንዲሆን የተላለፈ አንዳችም ውሳኔ በታሪክ እንደሌለ በአጽንኦት አስረድተዋል።</p>

<p>በዚህም ምክንያት ዛሬ እንደ አዲስ ወደብ ያስፈልገናል የሚለው ጥያቄ ሊነሳ እንደማይገባ የገለጹት አቶ ዳዊት፣ ተዋግተን አሰብን እንይዛለን የሚለውም ሀሳብ በዓለም አቀፍ ማኅበረሰብ ፊት እኛ ብቻ ጉልበተኛ ሆነን እንኖራለን የሚል ትርጉም የሚያሰጥና የሚያስወግዝም አቋም ነው ብለዋል።</p>

<p>በሀገር አመሠራረት ጉዳይ ላይ እኛ ስለሌንበት ኤርትራ የምትባል ሀገር ስተቋቋም የተከለሉትን ሥፍራዎች የሚያስረዱ ውሎችን መጠቀሙ ኢህአዴግ የድንበር ውዝግቡን ለመፍታት የወሰደው ትክክለኛ እርምጃ ነውም ብለዋል።</p>

<p>የድንበር ማካለሉ የፍርጅ ሂደት ከሁለት ዓመታት በላይ ዝግጅት እንደተደረገበት ያስታወቁት አቶ ዳዊት፤ የድንበር ውዝግቡ በዓለም አቀፍ ደረጃ እልባት ማግኘቱ ለሀገራቱ ዘላቂ ሰላም የሚያስገኝና ለሕዝቦች ማንነትም የሚጠቅም እንደሆነ አመልክተዋል።</p>

<p>በኢትዮጵያና በኤርትራ መካከል ያለው የድንበር ማካለል ፍርድ በፈለገው መንገድ ቢጠናቀቅ የድንበር ውዝግብ ከእንግዲህ እንደማይከሰት በመተማመን ሕዝቡ ድኅነትን በማጥፋት ዕድገትን ለማስመዝገብ የሚያደርገውን ጥረት በሙሉ ልብ መቀጠል እንደሚኖርበት አስገንዝበዋል።</p>

<p>የኢትዮጵያ ሲቪል ሰርቪስ ኮሌጅ የሕግ መምህር አቶ ሞሐመድ ሀቢብ በበኩላቸው እንደተናገሩት የቅኝ ግዛት ውሎች በአፍሪካ ሀገሮች መካከል ያለውን ድንበር ለመወሰን የተሻለ አማራጭ በመሆኑ የኢትዮ-ኤርትራን ድንበር ለማካለል ከቅኝ ግዛት ውጪ ሌላ መፍትሔ እንደማይኖር አስረድተዋል። አቶ መሐመድ የቅኝ ግዛት ውሎች የየሀገሮቹን ብሔራዊ ስሜትና ጥቅሞች ለማስከበር በሀገሮች መካከል ድንበሮችን በሰላማዊ ሁኔታ ለማካለል አማራጭ የሌላቸው ማስረጃዎች ናቸው ብለዋል።</p>

<p>በአፍሪካ የሚከሰቱ የድንበር ችግሮችን ለመፍታት የቅኝ ግዛት ውሎችን መጠቀም የሚያስችል ስምምነት በአፍሪካ ሀገሮች መካከል መኖሩን አመልክተው፤ ምንም እንኳ ሀገራችን ቅኝ ተገዢ ባትሆንም በኢትዮጵያና በኤርትራ መካከል የተከሰተውን የድንበር ውዝግብ ለመፍታት የቅኝ ግዛት ውሎችን መጠቀም ሀገሪቱን ሊጐዳ ይችላል ለማለት እንደማያስደፍር አስረድተዋል።</p>

<p>የኢትዮ-ኤርትራ የድንበር ማካለል ውሳኔ ቀደም ሲል በአልጀርሱ ስምምነት የሁለቱ ሀገሮች መንግሥታት ጥቅሞቻችንን ያስከብርልናል ብለው ያመኑበትን ሃሳብ በመረጧቸው ግልግል ዳኞች ማቅረባቸውን የገለጹት መምህር በመሆኑም የአሁኑ ውሳኔ የሀገሪቷን ብሔራዊ ጥቅም የሚጐዳ እንደማይሆን ተናግረዋል።</p>

<p>የአሰብ ጉዳይ በሚያዝያ 5 የውሳኔ ሃሳብ ላይ እንደማይካተት የጠቀሱት መምህር ሞሐመድ ይህም የሚሆነው በአልጀርሱ ስምምነት ወቅት ውሳኔ እንዲሰጠበት የቀረበ አጀንዳ ባለመሆኑ ነው ብለዋል። የባህር በር ያላቸው ሀገሮች ከሌላቸው ሀገሮች ጋር በምን ዓይነት መልኩ መገልገል አለባቸው የሚለው የዓለም አቀፍ ሕግ የሚያዘው መሠረት በወደቡ የመጠቀም ወይም ያለመጠቀምን ጉዳይ ማንሳት እንደሚቻል አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 4 ቀን 1994</a></p>

</body>
</html>	














