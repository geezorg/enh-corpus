<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የቅኝ ግዛት ውሎችን መነሻ በማድረግ የሚካሄደው የድንበ ማካለል ኢትዮጵያን ተጐጂ ያደርጋታል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የቅኝ ግዛት ውሎችን መነሻ በማድረግ የሚካሄደው የድንበ ማካለል ኢትዮጵያን ተጐጂ ያደርጋታል"</h2>


<p>የቅኝ ግዛት ውሎችን መነሻ በማድረግ እየተካሄደ ያለው ድንበር የማካለል ሂደት ኢትዮጵያን ሙሉ ለሙሉ ተጎጂ ያደርጋል ሲሉ የተለያዩ የፖለቲካ ድርጅቶች አስታወቁ። </p>

<p>የፖለቲካ ድርጅቶቹ ሰሞኑን ለጋዜጣው ሪፖርተሮች እንዳሳታወቁት፤ ቅኝ ገዢዎች የኢትዮጵያን ነገሥታት አጭበርብረውና አስፈራርተው በተፅዕኖ ያስፈረሟቸውን ውሎች በድንበር ማካለል ሂደቱ እንደማስረጃ ማቅረብ የሀገሪቱን ጥቅም ለባዕዳን አሳልፎ የሚሰጥ ነው ብለዋል።</p>

<p>የኢትዮጵያ ሰላምና ዴሞክራሲ አማራጭ ኃይሎች ሊቀመንበር ዶክተር በየነ ጴጥሮስ የድንበር ማካለሉ ሂደት በቅኝ ግዛት ዘመን ውሎች መሠረት ከተከናወነ የኢትዮጵያን በርካታ ጥቅሞች የሚያሳጣ ከመሆኑም በላይ ፍትሐዊነት የሌለው፤ ወቅታዊውን ሁኔታ ያላገናዘበና ዘላቂ መፍትሔ የማያስገኝ ይሆናል ብለዋል።</p>

<p>ጣሊያን ውሎቹን ከፈረመ በኋላ ኢትዮጵያን በመውረሩ ስምምነቶቹ በዓለም አቀፍ ኅበረተሰብ ፊት ተጥሰዋል ያሉት ዶክተር በየነ፤ መንግሥትም ለምን እነዚህን ውሎች መነሻ ማድረግ እንደፈለገ አሳማኝ የሆነ ሀሳብ ሲያቀርብ አይደመጥም ብለዋል።</p>

<p>በተባበሩት መንግስታት ድርጅት እ.ኤ.አ ከ1947ቱ የጣሊያ ሽንፈት በኋላ የኤርትራን ዕድል በተመለከተ ማንኛውም ውሳኔ ቢወሰን ኢትዮጵያ የባህር በር የማግኘት መብት ሊኖራት እንደሚገባ ያስተላለፈው ውሳኔና ከዚያም በኋላ የተቀያየሩ በርካታ ክስተቶችና መረጃዎችን በመጥቀስ ክርክሩን ማካሄድ ሲገባ፤ ጊዜ ያለፈባቸውን ውሎች ማቅረቡ ሀገሪቱን የሚጎዳና በታሪክ ተጠያቂ የሚያደርግ ተግባር መሆኑን አስገንዝበዋል።</p>

<p>የመንግስትና የዓለም አቀፉ ማኅበረሰብ ፍላጎት ለጉዳዩ ዘላቂ መፍትሄ ማስገኘት ሳይሆን አጀንዳውን በጥድፊያ ለመዝጋት ነው ያሉት ዶክተር በየነ በድንበር ማካለሉ ሂደት በጠረፍ አካባቢ የሚገኙ የብሔር ብሔረሰቦች ምርጫ ሊጠበቅ ይገባዋል ሲሉም አሳስበዋል።</p>

<p>ዶክተር በየነ አያይዘውም የአፋር የኢሮብና የኩናማ ሕዝብ ፍላጎት ተጠይቆ የድንበሩንም ይሁን የወደቡን ጥያቄ መመለስ እንደሚቻል አመልክተው፤ ከሕዝቦች ፍላጎት ውጪ የሚከናወን የድንበር ማካለል ፍትሐዊና ዘላቂ ሊሆን እንደማይችል ልብ ሊባል ይገባል ብለዋል።</p>

<p>የኢትዮጵያውያን ዴሞክራሲያዊ ፓርቲ ኢዴፓ በበኩሉ ከዝግጅት ክፍሉ ለቀረቡለት ጥያቄዎች በሰጠው ምላሽ፤ የቅኝ ግዛት ውሎችን መነሻ በማደግ እየተካሄደ ያለው ድንበርን የማካለል ግልግል ኢትዮጵያን የቱንም ኃይል ተጠቃሚ እንደማያደርጋት ገልጾ፤ እንዲያውም ኢትዮጵያ በተፈጥሮ፣ በታሪክና በሕግ የራሷ የሆነውን የባህር በር በዓለም አቀፍ ስምምነትሰበብ እንድታጣ ያደርጋታል ብሏል።</p>

<p>እንዲሁም የግልግል ስምምነቱ መሠረት ያደረገው የቅኝ ግዛት ውሎችን በመሆኑ ኢትዮጵያ በተመሳሳይ ሁኔታ በ1902 ዓ.ም ከእንግሊዝ ጋር በተዋዋለችው ውል መሠረት የእንግሊዝ ቅኝ ግዛት የነበሩትን ግብጽንና ሱዳንን ሳታማክር በዓባይ ውሃዋ የመጠቀም መብቷን እንደምታጣ አመልክቷል።</p>

<p>በኢዴፓ በኩል እስከአሁን በተለየ ሁኔታ አሰብ ለኢትዮጵያ ይገባል የሚል ጥያቄ እንዳላቀረበ የጠቀሰው ፓርቲው፤ ይሁን እንጂ በየትኛውም አቅጣጫ ቢሆን ኢትዮጵያ የባህር በር ባለቤትነት መብቷ መከበር እንዳለበት ያምናል።</p>

<p>የአሰብ ወደብ በኢትዮጵያ ሕዝብ ተገንብቶ ለኢትዮጵያ ሲያገለግል ስለነበር፤ ከሁለተኛው ዓለም ጦርነት በኋላ ዓለም አቀፍ ኅብረተሰብ የኤርትራን የወደፊት ዕጣ ፈንታ ለመወሰን አማራጮችን እያየ በነበረበት ወቅት የኤርትራ ሕዝብ ምርጫ ምንም ይሁን ምን የአሰብ ወደብ ግን ለኢትዮጵያ በባለቤትነት እንዲሰጥ የተሟላ ስምምነት ነበር ብሏል። በተጨማሪም በአሰብ አካባቢ የሚኖረው የአፋር ሕዝብ አንድነቱ ተጠብቆ ከኢትዮጵያ ጋር ለመኖር የራሱን ትግል እያደረገ ሲሆን፤ ይህን ጉዳይ ከዓለም አቀፍ ሕግ አንፃር ከታየ አሰብ የኢትዮጵያ የሚሆንበት በቂ ምክንያት መኖሩን ኢዴፓ ጠቅሷል።</p>

<p>ከሁለተኛው ዓለም ጦርነት በኋላ ኤርትራ ከእናት ሀገሯ ከኢትዮጵያ ጋር መዋሃዷን ካልመረጠች አሰብና ሌሎች የተወሰኑ አውራጃዎች ለኢትዮጵያ እንዲሰጡ የወቅቱ ኃያላን ሀገሮችና ጣሊያንን ጨምሮ የተስማሙበት ስለመሆናቸው የሚያረጋግጡ በቂ የሆኑ ዓለም አቀፍ ሰነዶች እንዳሉ ኢዴፓ ጠቁሟል። የማያያዝም ዓለም አቀፉ ኅብረተሰብ ጥያቄውን የሚያቀርብለት ካገኘ በዚያን ጊዜ የወሰደውን አማራጭና ውሳኔ ዛሬ የማያይበት ምክንያት እንደማይኖር ገልጿል።</p>

<p>የመላው አማራ ሕዝብ ድርጅት (መአህድ) በድንበር ማካለሉ ዙሪያ የድርጅቱን አቅም እንዲገልጽ ከዝግጅት ክፍሉ ጥያቄ ቢቀርብለትም ለጥያቄዎቹ መልስ በመስጠት አቋሙን ለማሳወቅ ፈቃደኛ ሳይሆን ቀርቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 4 ቀን 1994</a></p>

</body>
</html>	














