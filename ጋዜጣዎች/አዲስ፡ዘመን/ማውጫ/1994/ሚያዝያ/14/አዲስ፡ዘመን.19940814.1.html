<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍትህ ሚኒስቴር ለሚያካሂደው ሥልጠና ትምህርት ሚኒስቴር ዕውቅና ሊሰጠው እንዳልቻለ ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፍትህ ሚኒስቴር ለሚያካሂደው ሥልጠና ትምህርት ሚኒስቴር ዕውቅና ሊሰጠው እንዳልቻለ ገለጸ</h2>


<p>በክልል ድርጅት ለሚሰጠው የወረዳ ዐቃቤብያነ ሕግና ዳኞች ባለመስጠቱ የሥልጠና ትምህርት ሚኒስቴር ዕውቅና ባለመስጠቱ የሥልጠና ሂደቱ ጥያቄ ውስጥ ገብቷል ሲል በፍትህ ሚኒስቴር የሕግ ትምህርትና ሥልጠና መምሪያ ገለጸ። ትምህርት ሚኒስቴር በበኩሉ ያቀረበው የዕውቅና አሰጣጥ ጥያቄ የተሟላ ባለመሆኑ ምላሽ ለመስጠት ተቸግሬያለሁ አለ።</p>

<p>አቶ ጌታቸው ታደሰ በፍትህ ሚኒስቴር የሕግ ትምህርትና ሥልጠና መምሪያ ኃላፊ ሰሞኑን ለጋዜጣው ሪፖርተር እንደገለጹት መምሪያው ከተቋቋመበት ከሰብዓዊ መብት አጠባበቅ ዓላማ አንፃር የሕግ ሥልጠና ቢሰጥም በትምህርት ሚኒስቴር በኩል ዕውቅና ባለማግኘቱ ሥልጠናውን ጥያቄ ውስጥ ከቶታል።</p>

<p>በክልሎች፣ የፍትህ ሥርዓት እንዲጎለብት የሚሠጠው ስልጠና ሥርዓተ ትምህርቱ በአዲስ አበባ ዩኒቨርሲቲ በዲፕሎም ደረጃ የተቀረጸ መሆኑን ኃላፊው ጠቅሰው፣ እስካሁን ከ1990 ዓ.ም ጀምሮ እስከ 1994 ሩብ ዓመት ድረስ የሠለጠኑ አንድ ሺ 453 መደበኛና ጀማሪ ዳኞችና አቃብያነ ሕግ የሥልጠና ማስረጃቸውን እንዳላገኙ አስረድተዋል። በተጨማሪም 513 ሠልጣኞች በሥልጠና ላይ እንደሚገኙ ገልፀዋል።</p>

<p>የዕውቅናው መዘግየት ሠልጣኞቹ በሚያገኙት ደመወዝና በሌሎች ጥቅማ ጥቅሞች ላይ ችግር በመፍጠሩ ቅሬታ አድሮባቸዋል ያሉት ኃላፊው ሁኔታው አሠልጣኙን ክፍልም ሆነ ሠልጣኖችን የሚያሳስብ ነው ብለዋል።</p>

<p>ኃላፊው፣ ፍትህ ሚኒስቴር በክልሎች ያለውን የሠለጠነ የሰው ኃይል ችግር ለመፍታትና የፍትህ ሥርዓትን ለማዳበር ስልጠና የማካሄዱ ተግባር በአዋጅ የተሰጠው በመሆኑ ዕውቅና የማግኘት ጥያቄውም በሌሎች ኮሌጆች ዓይነት ሊታይ እንደማይገባ አመልክተዋል።</p>

<p>መመሪያው ከመደበኛና ከጀማሪ አቃብያነ ሕግና ዳኞች በተጨማሪ ከ1990 እስከ 1994 ሩብ ዓመት ድረስ ለ841 ከሕግ ጋር ግንኙነት ላላቸውና ለተለያዩ የኅብረተሰቡ አካላት የአጫጭር ጊዜ የሙያ ማዳበሪያና የሕግ ሥልጠና መስጠቱንም አመልክቷል።</p>

<p>ኃላፊው፣ ሥልጠናውን የፍትህ ሥርዓት እንዲጎለብት፣ በሕግ አተረጓጐም ዙሪያ ሰብዓዊ መብቶች እንዲከበሩ፣ አዳዲስ የሕግ ዕውቀትና የአሠራር ዘዴ እንዲኖርና በፌዴራልና በክልል ፍትህ አካላት መካከል ቀናና ሕጋዊ መሠረት ያለው ትብብር እንዲኖር አድርጓል ብለዋል።</p>

<p>አቶ ብርሃኑ አለባቸው የትምህርት ሚኒስቴር የህዝብ ግንኙነት ኃላፊ በበኩላቸው፣ ፍትህ ሚኒስቴር የዳኞችን የሙያ ብቃት ለማሻሻል የሚያካሂደውን ጥረት መሥሪያ ቤታቸው እንደሚያደንቅ ጠቁመው፣ ዕውቅና የማግኘቱ ጥያቄ ግን በዕውቅና ጥያቄ አቀራረብ ረገድ የወጣውን መመሪያ በመከተል የሚፈጸም መሆኑን ገልጸዋል።</p>

<p>ፍትሕ ሚኒስቴር በዳኝነት ለተሰማሩ ባለሙያዎች ሥልጠና ከሰጠ በኋላ እውቅና እንዲሰጠው ጥያቄ አቅርቧል ያሉት ኃላፊው፣ ትምህርት ሚኒስቴር ዕውቅና የሚሠጠው ለአሠልጣኙ ተቋም እንጂ ለሠለጠኑ ግለሰቦች አለመሆኑ መታወቅ አለበት ብለዋል።</p>

<p>መሥሪያ ቤቱ ከዚህ በፊት ያሠለጠነበት ተቋም ዕውቅና ያለው ስለመሆኑ ወይም አዲስ ተቋም መሆኑን መለየት እንደሚገባ ኃላፊው ጠቅሰው፣ በተለይም አዲስ ተቋም ከሆነ የተቋሙ አደረጃጀት፣ ሥርዓተ ትምህርት፣ መምህራኑ ለተቋሙ የሚመጥኑ ስለመሆናቸው፣ የተሰጡ ኮርሶችንና ሌሎችም በመመሪያው ላይ የሰፈሩ ነጥቦችን እንዲያሟላ መጠየቁን አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 14 ቀን 1994</a></p>

</body>
</html>	














