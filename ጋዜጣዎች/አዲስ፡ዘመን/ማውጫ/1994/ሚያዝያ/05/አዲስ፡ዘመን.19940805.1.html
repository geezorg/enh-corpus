<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ኮሚሽኑ ውሳኔ የኤርትራን መንግሥት በመመከት የተረጋገጠ ሂደት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የድንበር ኮሚሽኑ ውሳኔ የኤርትራን መንግሥት በመመከት የተረጋገጠ ሂደት ነው</h1>


<p>በሔግ ላይ በተሰየመው የድንበር ግልግል ኮሚሽን ዛሬ የሚገለጸው ውሳኔ የተላለፈበት ሂደት የኢትዮ-ኤርትራን ድንበር በኃይል ለመወሰን የተደረገውን የኤርትራ መንግሥት ሕገወጥ አካሄድ በመመከት የተረጋገጠ ሒደት ነው ሲል የማስታወቂያ ሚኒስቴር የኢንፎርሜሽንና ሕዝብ ግንኙነት መምሪያ አስታወቀ።</p>

<p>መምሪያው ትናንት በላከው መግለጫ እንዳስታወቀው፤ የድንበር ኮሚሽኑ በዛሬው ዕለት ለሁለቱም ወገኖች የሚገልጸው ውሳኔ ይዘቱ ምን እንደሆነ ከወዲሁ ማወቅ ባይቻልም የኢትዮጵያ መንግሥት ድንበር የመለየቱ ሥራ በተሳካ ሁኔታ መፈፀሙና ይህም የአገሪቱ የትግል ውጤት እንደሆነ አጥብቆ ይገነዘባል ሲል አመልክቷል።</p>

<p>የድንበሩ ኮሚሽኑ በሚሰጠው ውሳኔ ይዘት ላይ የመንግሥት አስተያየት የሚገለጸው ውሳኔው ከደረሰው በኋላ መሆኑን ያመለከተው መግለጫው፤ ለዛሬው ውሳኔ መብቃቱ አገራችንን በድጋሚ በሰላማዊ ትግል የተጎናጸፈችውን ድል ማረጋገጫ ነው ብሏል።</p>

<p>የጎረቤቶቹን አጥር እየዘለለ ሲያካሂድ የቆየው ትንኮሳ የሚታወቀው የኤርትራ መንግሥት ይኸው ትንኮሳው የተገታውም አገራችን በወሰደችው የማያዳግም እርምጃ መሆኑንም መግለጫው አመልክቷል።</p>

<p>በሕጋዊና ሰላማዊ መንገድ ተወስኖ በዛሬው ዕለት እንደሚገለጽ የሚጠበቀው የድንበር ኮሚሽን ውሳኔ የመላው የአገራችን ሕዝቦችና የጀግናው የመከላከያ ሠራዊት በመንግሥት እየተመሩ ባካሄዱት አኩሪ ተጋድሎ ውጤት መሆኑንም መግለጫው አስታውቋል።</p>

<p>ተገዶ የገባውን ቃል የማጠፍ ባሕልና ልምድ እንዳለው የሚታወቀው የአፍሪካ ቀንድ አዋኪ የሆነው የኤርትራ መንግሥት የተጫነበትን የአልጀርስ ስምምነት አሳፋሪም ቢሆን ተቀብሎት ሊጓዝ የተገደደው ኢትዮጵያ በአስተማማኝ የኃይል ሚዛን የበላይነቷን ለማረጋገጥ በመቻሏ እንደሆነ አመልክቷል።</p>

<p>መግለጫው አያይዞም መላውን የአፍሪካን ቀንድ ለማወክ ቆርጦ የተነሳውን የፕሬዚዳንት ኢሳያስ መንግሥት አደብ ያስገዛንበት ይህ ድል የኢትዮጵያ ብቻ ሳይሆን የመላው አፍሪካ ቀንድ ሰላም ወዳድ መንግሥታትም ድል ነው ብሏል።</p>

<p>አገራችን በትግሏ እውን ያረገችው ሕጋዊና ሰላማዊ መንገድ እዚህ ከደረሰ በኋላ እንዲደናቀፍ የማትሻ በመሆኑ በአፍሪካ ቀንድ አዋኪነቱ የሚታወቀው የኤርትራ መንግሥት ይህን ሀቅ ተገንዝቦ በዛሬው ዕለት የሚገለጸውን ውሳኔ ያለአንዳች ወለም ዘለም መቀበልና ተግባራዊ ማድረግ እንዳለበት ታስገነዝባለች ብሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 5 ቀን 1994</a></p>

</body>
</html>	














