<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእንግሊዝ ኤርፖርት ጉምሩክ የኢትዮጵያ አየር መንገድን አስጠነቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የእንግሊዝ ኤርፖርት ጉምሩክ የኢትዮጵያ አየር መንገድን አስጠነቀቀ</h1>


<p>የኢትዮጵያ አየር መንገድ ሠራተኞችና ቤተሰቦቻቸው ሲጋራ በኮንትሮባንድ ወደ እንግሊዝ ለማስገባት በሚያደጉት ሙከራ መማረሩንና ሁኔታው በዚህ ከቀጠለ ጠንካራ እርምጃ እንደሚወስድ የእንግሊዝ ሄትሮው ኤርፖርትጉምሩክ አስጠነቀቀ።</p>

<p>የኢትዮጵያ ጉምሩክ ባለሥልጣን በበኩሉ የአየር መንገዱ ሠራተኞችና ቤተሰቦቻቸው በህገወጥ ንግድ ላይ መሠማራታቸው እንዳሳሰበው ገልጾ፤ የሚመለከተው ክፍል እርምጃ እንዲወስድ ጥያቄ አቀረበ።</p>

<p>የእንግሊዝ ሄትሮው ኤርፖርት ጉምሩክ መጋቢት 11 ቀን 1994ዓ.ም ለኢትዮጵያ አየር መንገድ በፃፈው ደብዳቤ፣ "ለአየር መንገድ ሠራተኞችና ቤተሰቦቻቸው በሚሰጥ ነፃ ትኬት በመጠቀም ከአዲስ አበባ ወደ ለንደን የሚመጡት ተጓዦች፣ በየዕለቱ ከፍተኛ መጠን ያለው የሮዝማን ሲጋራ በሻንጣቸው ይዘው በህገወጥ መንገድ ለማስገባት እንደሚሞክሩ ገልጿል።</p>

<p>የሄትሮው ኤርፖርት ለአየር መንገድ በፃፈው ደብዳቤ የካቲት 1 ቀን 1994 ዓ.ም ብቻ 15 የአየር መንገዱ ሠራተኞችና ቤተሰቦቻቸው 132ሺ 400 ፍሬ የሮዝማን ሲጋራ በህገወጥ መንገድ ለማስገባት ሲሞክሩ የተያዘባቸው መሆኑን አስታውቋል።</p>

<p>በዚህ አይነት ህገወጥ ተግባር ተሠማርቶ መገኘት በሀገሪቱ ህግ መሠረት ከፍተኛ ቅጣት የሚያስከትል ቢሆንም፣ እስካሁን ሲጋራውን ከመያዝና ለወደፊቱም ከተመሳሳይ አድራጐት እንዲታቀቡ የሚያሳስብ የማስጠንቀቂያደብዳቤ ከመፃፍ ያለፈ እርምጃ እንዳልወሰደ የሄትሮው ኤርፖርት፣ ለኢትዮጵያ አየር መንገድ ከፃፈው ደብዳቤ ለመረዳት ተችሏል።</p>

<p>ይሁንና ከእንግዲህ ወዲህ ለአየር መንገዱ ባልደረቦችና ቤተሰቦቻቸውየሚሰጠውን ነፃ የአየር ትኬት የሚጠቀሙት ተጓዦች ከዚህ ዓይነቱ አድራጐታቸው የማይታቀቡ ከሆነ ጠንካራ እርምጃ ለመወሰድ እንደሚገደድ አስጠንቅቋል።</p>

<p>በለንደን የኢትዮጵያ አየር መንገድ የጣቢያ ኃላፊ (ስታቲኦን ማናገር)ከአየር መንገዱ የሥራ ኃላፊዎች ጋር ባደረገው የመልዕክት ልውውጥ እንደጠቀሰው፣ የሮዝማን ሲጋራ በህገወጥ መንገድ ሲያስገቡ የተያዙትን ሰዎችበቦታው ተገኝቶ እንደተመለከተና በዚህ ህገወጥ ንግድ የተያዙት 18 የአየር መንገድ ሠራተኞችና ቤተሰቦች መሆናቸውን ገልጿል። የተያዘው የሲጋራ መጠንም 139ሺ ፍሬ መሆኑን አመልክቷል።</p>

<p>የካቲት 1 ቀን 1994 ዓ.ም በህገወጥ ንግድ ተሠማርተው ተገኙ የሚባሉት የአየር መንገዱ ሠራተኞችና ቤተሰቦች ቁጥር ልዩነት ቢያሳይም አየር መንገዱ መጋቢት 19 ቀን 1994 ዓ.ም እርምጃ የወሰደው በ13 ሰዎች ላይ መሆኑን መረጃዎች ይጠቁማሉ።</p>

<p>የኢትዮጵያ አየር መንገድ፣ በዚህ በህገወጥ ንግድ ተሠማርተው የተገኙት የድርጅቱ ሠራተኞችና ቤተሰቦቻቸው ለሦስት ዓመት ነፃ የአውሮፕላንትኬት እንዳያገኙም ወስኗል።</p>

<p>በህገወጥ ንግድ ተሠማርተው በመገኘታቸው ነፃ የአውሮፕላን ትኬት አገልግሎት እንዳያገኙ ከተወሰነባቸው ሰዎች መካከል፤ በድርጅቱ ውስጥ ከፍተኛ የሥራ ኃላፊነት ደረጃ ላይ ያሉ ሠራተኞች እንደሚገኙበት ለመረዳት ተችሏል።</p>

<p>የእንግሊዝ ሄትሮው ኤርፖርት ጉምሩክ እርምጃ ለመውሰድ እንደሚገደድከገለጸ በኋላ የኢትዮጵያ አየር መንገድ የሰው ኃይል አስተዳደር ሥራ አስፈፃሚ፣ ነፃ የአውሮፕላን ትኬት አጠቃቀምን አስመልክቶ መጋቢት 6 ቀን 1994ዓ.ም መግለጫ አውጥቷል።</p>

<p>የድርጅቱ የሰው ኃይል አስተዳደር ሥራ አስፈጻሚ ባወጣው በዚህ መግለቻ "በድርጅቱ ፖሊሲ መሠረት ማንኛውም ሠራተኛ ከድርጅቱ የሚያገኘውን የነፃ ትኬት በዕረፍት ጊዜው ወደ ተለያዩ ሀገሮች በመጓጓዝ እንዲዝናናበት ለማድረግ ታስቦ የተሰጠ መብት ነው"፤ በማለት ከዚህ ዓላማ ውጪ ለንግድና ለሌላ ለማንኛውም ህገወጥ ተግባር መጠቀም የሥራ ስንብትን ጨምሮ ሌሎች እርምጃዎችን ሊያስከትል እንደሚችል አመልክቷል።</p>

<p>ይህ በእንዲህ እንዳለ የድርጅቱ መሠረታዊ የሠራተኛ ማኅበር የአየር መንገዱ የሰው ኃይል አስተዳደር መምሪያ ያወጣውን መግለጫ ተቃውሟል። ማህበሩ ባወጣው የተቃውሞ መግለጫ "በእውን ድርጅቱ ለሠራተኛው የሚከፍለው ደመወዝ በአውሮፓና በአሜሪካ የሚያዝናና ነውን?" በማለት ይጠይቃል። አያይዞም "በፖሊሲውም ላይ ለመዝናኛ ብቻ ይጠቀምበታል የሚል የለም" ሲል የመምሪያውን መግለጫ ነቅፏል።</p>

<p>"በመሠረቱ ማህበራችን ማንኛውንም ህገወጥ ድርጊት ይቃወማል፤ በዚያው መጠንም የሠራተኛውን ሞራል የሚነኩ ድርጊቶችን ያወግዛል። ይታገላል" ያለው የድርጅቱ መሠረታዊ የሠራተኛ ማህበር፣ "እንደተባለው ግለሰቦቹህገወጥ ንግድ ላይ ከተሠማሩና በዚህ ምክንያት በአየር መንገዱ ላይ ጉዳት ደርሶ ከሆነ አጠፋ የተባለውን ሠራተኛ ወይም ቤተሰቡን ወይንም ወኪል ከሆነው ሠራተኛ ማህበር ጋር በመወያየት ለጉዳዩ መፍትሔ መስጠትና በጋራ ሠራተኞቹንና ቤተሰቦቻቸውን መምከር ይቻል ነበር" ብሏል።</p>

<p>አያይዞም "መፍትሔው ይህ ሆኖ ሳለ ሠራተኛውንና ቤተሰቦቹን ህገወጥ አስመስሎ በአደባባይ ለህዝብ ማሳወቁ በማህበሩ እይታ የሠራተኛውን ሞራልና የድርጅቱን ገጽታ በከፍተኛ ሁኔታ የሚጐዳ አሠራር ነው" ሲል ቅሬታውን ገልጿል።</p>

<p>በሌላ በኩል የኢትዮጵያ ጉምሩክ ባለሥልጣን፣ የኢትዮጵያ አየር መንገድ ሠራተኞችና ቤተሰቦቻቸው ከድርጅቱ በሚያገኙት የነፃ ትኬት በመጠቀም በህገወጥ ንግድ ላይ መሠማራታቸውንና አየር መንገዱም በሚከተለው አሠራር የተነሳ ኃላፊነቱን በወጉ መወጣት እንዳልቻለ ገልጿል።</p>

<p>የጉምሩክ ባለሥልጣን ለኢፌዴሪ መንግሥት የገቢዎች ቦርድ ታህሣስ 26 ቀን 1994 ዓ.ም በጻፈው ደብዳቤ እንደጠቀሰው የአየር መንገዱ ሠራተኞችናቤተሰቦቻቸው ባላቸው ነፃ የአየር ቲኬት መብት በመጠቀም በሸቀጥ፣ በወርቅና በውጭ ምንዛሪና በሻንጣ ህገወጥ ንግድ ላይ ተሠማርተው መገኘታቸውን አመልክቶ፣ አየር መንገዱ ችግሩን የሚቀርፍ አስቸኳይ እርምጃ እንዲወስድ አሳስቧል።</p>

<p>የኢትዮጵያ አየር መንገድ "የመንገደኞችና የዕቃዎቻቸውን እንዲሁም የትራንዚት ዕቃዎች የካርጎ ማኒፌስቶ ለጉምሩክ አያቀርብም" ያለው የኢትዮጵያ ጉምሩክ ባለሥልጣን ይህ አይነቱ የድርጅቱ አሠራር ለሥራው እንቅፋት እንደሚሆንበት አመልክቷል።</p>

<p>ስለ ጉዳዩ ያነጋገርናቸው የኢትዮጵያ ጉምሩክ ባለሥልጣን የህዝብ ግንኙነት አገልግሎት ኃላፊ አቶ አለልኝ መንግሥቱ ቀደም ሲል መሥሪያ ቤታቸው ጥብቅ ቁጥጥር ያደርግ እንደነበር አውስተው፤ ከ1987 ዓ.ም ወዲህ በተፈጠረው የአሠራር ለውጥ ሳቢያ ጉምሩክ መቆጣጠር የማይችልበት ሁኔታ መከሰቱን በመጥቀስ ጉዳዩ አሳሳቢና መፍትሔ የታጣለት መሆኑን አመልክተዋል።</p>

<p>በአለፈው ዓመት ሁለት ሰዎች 3 ኪሎ ሌሎች 28 ሰዎች ደግሞ ከ200 እስከ 500 ግራም ወርቅ ከሀገር ሊያስወጡ ሲሉ በጉምሩክ ባለሥልጣናት መያዛቸውን ጠቅሰው፣ በመጨረሻም በገቢዎች ቦርድ ውሳኔ ወርቁ ለባለቤቶቹ እንዲመለስ መደረጉን ገልጸዋል።</p>

<p>ችግሩ አሳሳቢና በሀገር ጥቅም ላይ ጉዳት የሚያደርስ በመሆኑ መፍትሔለመሻት መሥሪያ ቤታችን ከፍተኛ ጥረት አድርጓል፤ይሁንና ጉዳዩ ከሚመለከታቸው መሥሪያ ቤቶች አበረታች ምላሽ ልናገኝ አልቻልንም" ሲሉ አቶ አለልኝ ተናግረዋል።</p>

<p>በተጠቀሱት ችግሮች ላይ አየር መንገዱን ለማነጋገር በተደጋጋሚ ጥረት አድርገን ሚያዝያ 4 ቀን 1994 ዓ.ም በተላከው የፋክስ መልዕክት "በድርጅታችን ፖሊሲ መሠረት ስለውስጣዊ አስተዳደራዊ ጉዳዮች ጋዜጣዊ መግለጫመስጠት የማንችል መሆኑን እንገልፃለን" ሲል መልስ ሰጥቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 22 ቀን 1994</a></p>

</body>
</html>	














