<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሲቪል ሰርቪስ ማሻሻያ ፕሮግራም ከመስከረም ጀምሮ በመላ ሀገሪቱ ተግባራዊ እንደሚሆን ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሲቪል ሰርቪስ ማሻሻያ ፕሮግራም ከመስከረም ጀምሮ በመላ ሀገሪቱ ተግባራዊ እንደሚሆን ተገለጸ</h2>


<p>ለአገሪቱ ልማትና ዕድገት አስተዋጽኦ እንዲያደርግ የተቀረጸው የሲቪል ሰርቪስ ማሻሻያ ፕሮግራም ከመስከረም ወር 1995 ዓ.ም ጀምሮ በመላ ሀገሪቱ ተግባራዊ እንደሚሆን የአቅም ግንባታ ሚኒስትሩ ይፋ አደረጉ።</p>

<p>ሚኒስትሩ አቶ ተፈራ ዋልዋ በሲቪል ሰርቪስ ማሻሻያ ፕሮግራም አተገባበር ዙሪያ ለክልል አስፈጻሚ አካላት የተዘጋጀው ሴሚናር ትናንት በጠቅላይ ሚኒስትር ጽሕፈት ቤት አዳራሽ በተጀመረበት ወቅት ባደረጉት ገልፃ ፕሮግራሙ ለሀገሪቱ ዕድገት ወሳኝ ሚና እንደሚጫወት የታመነበት በመሆኑ ከመጪው መስከረም ጀምሮ ተግባር ላይ ይውላል ብለዋል።</p>

<p>እየተሠራበት ያለው ሲቪል ሰርቪስ ለዕድገት ማነቆ የሆነ፣ ግልጽነትና ተጠያቂነት የጎደለው፣ በሕዝብ ሀብትና ንብረት ያላግባብ የሚጠቀም፣በሙስናና አድሎአዊ አሠራር የተሣሠረ ለብሔር ብሔረሰቦች መብት መረጋገጥ ያልቆመ መሆኑን አውስተዋል።</p>

<p>የተሻሻለው የሲቪል ሰርቪስ ማሻሻያ ፕሮግራም የህዝብ አገልጋይነትንበተግባር ማረጋገጥ የሚያስችል ለፌዴራል ሥርዓት መገንባት አስተዋጽኦየሚያደርግ ከሙስና የፀዳ አሠራር እንዲሰፍን እንዲሁም በውጤት ላይ የተመሠረተ ለውጥ በሀገሪቱ እንዲመጣ ጉልህ ሚና የሚጫወት መሆኑን አስታውቀዋል።</p>

<p>ፕሮግራሙ ከፍተኛ ባለሙያዎች ሠፊ ጥናት አድርገው ያዘጋጁት መሆኑን አቶ ተፈራ ጠቁመው፣ ይህም ሀገሪቱ ያላትን የልማትና የዕድገት ራዕይ ለማሳካት እንደሚረዳ እምነታቸውን ገልጸዋል።</p>

<p>ጠቅላይ ሚኒስትር መለስ ዜናዊ በዚሁ ጊዜ በሰጡት ማብራሪያ የሲቪል ሰርቪስ ማሻሻያ ፕሮግራሙን ተግባራዊ ለማድረግ የፖለቲካ አመራሩ ቁርጠኝነት ወሳኝ እንደሆነ አስገንዝበዋል።</p>

<p>አክለውም በቀበሌና በወረዳ ደረጃ እየተደረገ ያለው የመዋቅር ለውጥ የሲቪል ሰርቪሱን ማሻሻያ ፕሮግራም ተግባራዊ ሂደት ለማሳካት እንደሚረዳም ጠቁመዋል።</p>

<p>የተቀየሰውን የልማት ፕሮግራሙ ውጤታማ ለማድረግ ፕሮግራሙን ጊዜ ሳይሰጡ መተግበር እንደሚገባና ለዚህም የአመለካከት ለውጥ ለማምጣት የተጠናከረ እንቅስቃሴ እንዲደረግ አሳስበዋል።</p>

<p>የሴሚናሩ ተሳታፊዎችም በዚሁ ጊዜ በሰጡት አስተያየት የተቀረጸው የሲቪል ሰርቪስ ማሻሻያ ፕሮግራም ከሀገሪቱ የልማት ፍላጎት ጋር አብሮ የሚጓዝ በመሆኑ ጊዜ ሳይወስድ ተግባራዊ እንዲሆን የተጣለባቸውን ኃላፊነት ለመወጣት ዝግጁ መሆናቸውን ተናግረዋል።</p>

<p>ከዚህም በተጨማሪ በሰው ኃይል እጥረት፣ በበጀት ማነስ በመሣሪያ አለማሟላትና በመሰል ምክንያቶች ሳይዘናጉ ፕሮግራሙን ተግባራዊ በማድረግ ተፈላጊውን ውጤት ለማምጣት እንደሚጥሩ ጠቁመዋል።</p>

<p>ሴሚናሩ እስከመጪው ሐሙስ የሚቆይ ሲሆን፣ በሴሚናሩም የሲቪል ሰርቪሱ አካል በሆኑ ልዩ ልዩ ማስፈጸሚያ ድንጋጌዎች ላይ ውይይቶች ያካሄዳሉተብሎ ይጠበቃል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 22 ቀን 1994</a></p>

</body>
</html>	














