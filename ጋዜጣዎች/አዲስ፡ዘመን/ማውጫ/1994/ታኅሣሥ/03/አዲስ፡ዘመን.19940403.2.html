<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው ለመንግሥት ሚዲያዎች በቦርድ አባልነት የቀረቡ ዕጩዎችን ሳይቀበላቸው ቀረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓርላማው ለመንግሥት ሚዲያዎች በቦርድ አባልነት የቀረቡ ዕጩዎችን ሳይቀበላቸው ቀረ</h2>


<p>የመገናኛ ብዙኃንና ባህል ጉዳይ ቋሚ ኮሚቴ ለመንግስት ሚዲያዎች በዕጩነት ያቀረባቸውን የቦርድ አባላት እንደገና አጥንቶ እንዲያቀርብ የሕዝብ ተወካዮች ምክር ቤት ወሰነ።</p>

<p>ምክር ቤቱ ትናንት ባካሄደው የዚህ ዓመት ስምንተኛ መደበኛ ስብሰባው ለኢትዮጵያ ሬዲዮና ቴሌቪዥን፣ የዜና አገልግሎትና ለፕሬስ ድርጅቶች የታጩ የቦርድ አባላትን በተመለከተ ሰፊ ክርክር ከአካሄደ በኋላ በድምጽ ብልጫ ሳይቀበላቸው ቀርቷል።</p>

<p>የምከር ቤቱ የመንገናኛ ብዙኃንና ባህል ጉዳይ ቋሚ ኮሚቴ ለሦስቱም ድርጅቶች ለእያንዳንዳቸው አሥር አሥር የቦርድ አባላትን በዕጩነት ቢያቀርብም በምክር ቤቱ ተቀባይነት አላገኘም።</p>

<p>የምክር ቤቱ አባላት የታጩ የቦርድ አባላትን በተመለከተ በአካሄዱት ክርክር አንዳንዶቹ በሰጡት አስተያየት የማስታወቂያ ሚኒስትሩና ምክትላቸው የሥራ አስፈጻሚ በመሆናቸው በሦስቱም ድርጅቶች የቦርድ ስብሳቢና ምክትል ሰብሳቢ ሆነው መታጨታቸው ትክክል አይደለም። በድርጅቶቹ የሥራ እንቅስቃሴ ላይም ጫና ይፈጥራል ብለዋል። አንዳንዶቹ ግን የሚፈጥሩት ጫና የለም ሲሉ አስተያየታቸውን ሰጥተዋል።</p>

<p>እንዲሁም አንዳንድ የምክር ቤቱ አባላቱ እንዳሉት ኮሚቴው ለቦርድ አባላት በዕጩነት ካቀረባቸው ሰዎች መካከል የባለሙያዎች ቁጥር አነስተኛና ተቃዋሚ የፖለቲካ ድርጅቶችንና የግል ፕሬስ አባላትን ያላካተቱ ናቸው ብለዋል። በተጨማሪም የብሔር ብሔረሰቦችን ተዋጽኦም ያገናዘበ አይደለም ሲሉ ተናግረዋል።</p>

<p>የኮሚቴው ስብሳቢና ሌሎች አባላት በሰጡት ምላሽ ለቦርድ አባልነት የታጩት ብቃት ያላቸው ከተለያዩ የኅብረተሰቡ ክፍሎችና ከፓርላማው የተውጣጡ እንዲሁም ለሙያው ቀረቤታ ያላቸው ባለሙያዎች እንደሆኑ ገልጸዋል።</p>

<p>ከዚህም ሌላ ዕጩዎቹ የብሔር ብሔረሰቦችን ተዋጽኦ ባካተተ መልኩ የተመረጡ መሆናቸውንና ሁሉንም ብሔረሰብ ግን በአሥር አባላት ለመወከል እንደማይችል ጠቁመው፣ ዕጩዎቹ በአገሪቱ ዲሞክራሲያዊ ሥርዓትን ለማስፋፋት በሚካሄደው እንቅስቃሴም ጥሩ ሥራ ሊሠሩ የሚችሉ ናቸው ብለዋል።</p>

<p>የተቃዋሚ የፖለቲካ ድርጅቶች በሚድያዎች ቦርድ ውስጥ መካተት አለባቸው ለሚሉት ሃሳብ በቦርዶች የማቋቋሚያ አዋጅ ላይ አባላቱ ከተለያዩ የኅብረተሰቡ ክፍሎች በተውጣጡ ሰዎች እንጂ ከፖለቲካ ድርጅቶች በሚወከሉ ሰዎች ይቋቋማል ስለማይል ተቀባይነት እንደሌለው ተናግረዋል።</p>

<p>ፓርላማው በትናንቱ ውሎው መስከረም አንድ ቀን 1994 ዓ.ም በአሜሪካ የተለያዩ ከተሞች በአሸባሪዎች ጥቃት ለሞቱ ሰዎች የተሰማውን ኅዘን ገልጿል። የአንድ ደቂቃም የህሊና ፀሎት አድርጓል። የመከላከያ ሚኒስቴር የምድር ኃይል የሙዚቃ ቡድንም የኀዘን ማርሾችን አሰምቷል።</p>

<p>በተጨማሪም ምክር ቤቱ የተጨማሪ እሴት ታክስ ረቂቅ አዋጅን በተመለከተ የኢኮኖሚ የህግ ጉዳይ ቋሚ ኮሚቴዎች ያቀረቡትን ሪፖርትና የውሳኔ ሃሳብ በሙሉ ድምጽ አጽድቆታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 3 ቀን 1994</a></p>

</body>
</html>	














