<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአገሩ ውጪ ለመጀመሪያ ጊዜ ሻምፒዮን ለሆነው የኢትዮጵያ ብሔራዊ ቡድን ደማቅ አቀባበል ተደረገለት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከአገሩ ውጪ ለመጀመሪያ ጊዜ ሻምፒዮን ለሆነው የኢትዮጵያ ብሔራዊ ቡድን ደማቅ አቀባበል ተደረገለት</h2>


<p>ከኅዳር 29 እስከ ታኅሣሥ 13 ቀን 1994 በሩዋንዳ ኪጋሊ ሲካሔድ በሰነበተው ዓመታዊ የምሥራቅ መካከለኛው አፍሪካ የእግር ኳስ ሻምፒዮን ተካፍሎ ለተመለሰው የኢትዮጵያ ብሔራዊ ቡድን ደማቅ አቀባበል ተደረገለት።</p>

<p>ከአስራ አራት ዓመታት በኋላ ለመጀመሪያ ጊዜ የዋንጫ ባለቤት በመሆን የወርቅ ሜዳሊያና የአምሥት ሺ ዶላር ሽልማት ያገኘው የኢትዮጵያ ብሔራዊ ቡድን ትናንት ረፋዱ ላይ ቦሌ አውሮፕላን ማሪፊያ ሲደርስ አምባሳደር ተሾመ ቶጋ የወጣቶች፣ የባህልና ስፖርት ጉዳይ ሚኒስትር ኢንጂነር ግዛው ተክለማርያም የኢትዮጵያ እግር ኳስና ኦሎምፒክ ኮሚቴ ፕሬዚዳንት፣ የኮሚሽኑ ኃላፊዎችና ጥሪ የተደረገላቸው እንግዶች አቀባበል አድረገውለታል።</p>

<p>ለልዑካን ቡድኑ የአበባ ጉንጉን ከተበረከተለት በኋላ አምባሳደር ተሾመ ቶጋ ባሰመቱ ንግግር የብሔራዊ ቡድኑ የሩዋንዳ ቆይታ የተሳካ፣ ውጤቱም በጥረት የተገኘ፣ አንጸባራቂና የማይረሳ መሆኑን አመልክተዋል።</p>

<p>አምባሳደሩ አክለውም ውጤቱ የመጀመሪያ እንጂ የመጨረሻ ባለመሆኑ በዚህ መሠረት ላይ የሚገነባው ብሔራዊ ቡድን የአፍሪካን ዋንጫ እንደሚያገኝ እርግጠኛ ነኝ ብለዋል።</p>

<p>የብሔራዊ ቡድኑ ዋና አሰልጣኝ አቶ አስራት ኃይሌ በበኩሉ ከመጀመሪያው ጨዋታ በኋላ ዋንጫ እናገኛለን የሚለው ግምቱ በመሣካቱ ትልቅ ደስታ እንደተሰማው ተናግሯል። የኢትዮጵያ ብሔራዊ ቡድን በሩዋንዳ ሕዝብና መገናኛ ብዙኃን አክብሮት አግኝቷል ያለው አቶ አስራት ለወደፊቱም በፍቅርና በመተጋገዝ ከተሰራ ብሩህ ተስፋ እንዳለ በሰጠው አስተያየት አመልክቷል።</p>

<p>ቡድኑ በአዲስ አበባ ዋና ዋና መንገዶች በመዘዋወር ደስታውን የገለጸ ሲሆን አዲስ አበባ እስታዲየም ሲደርስ በብዙህ ሺህ የሚቆጠር ሕዝብ የኢትዮጵያን ሰንደቅ አላማ በማውለብለብ በጭፈራና በሆታ ተቀብሎታል። «እንደተመኘናት አገኘናት፣ ኃይሌ ጀመረው አስራት ጨረሰው» የሚሉና ሌሎች ሕብረዝማሬዎችን በማሰማት ብሔራዊ ቡድኑን አበረታትተዋል።</p>

<p>አምባሳደር ተሾመ ቶጋ በዚሁ ጊዜ በድጋሚ ባሰሙት ንግግር ውጤቱ ከሀገር ውጪ ለመጀመሪያ ጊዜ የተገኘ በመሆኑ ልዩ ቦታ እንደሚሰጠው፣ ቡድኑም ሕዝቡን የበለጠ ለማርካት ከአሁኑ ጠንክሮ እንዲዘጋጅ አሳስበዋል።</p>

<p>አያይዘውም መንግሥት ለእግር ኳስ ዕድገት የዘመናዊ ስታዲየም ግንባታን ወሳኝነት በመረዳት በብሔራዊ ደረጃ አንድ አጥኚ ኮሚቴ ለማቋቋም በዝግጅት ላይ እንደሚገኝ አመልክተዋል።</p>

<p>አቶ መላኩ ጴጥሮስ በወጣቶች የባህልና ስፖርት ምክትል ሚኒስትር በተለይ ለጋዜጣው ሪፖርተር እንደገለጹት የዘንድሮው ድል የኢትዮጵያ አግር ኳስ ፌዴሬሽን ለአራትና ለአምስት ዓመታት ክለቦችን በማደራጀትና በማጠናከር፣ የሥልጠና ፕሮጀችቶችን በመዘርጋቱ የተገኘው ውጤት በመሆኑ ሊመሰገን ይገባዋል።</p>

<p>እንደ አቶ መላኩ አባባል በብሔራዊ ደረጃ ታላላቅ ድሎች እንዲመዘገቡ የሦስት ዓመታት ተከታታይ የስልጠና እቅድ መዘርጋቱን በፕሮግራሙም የኢትዮጵያ ታዳጊ ወጣትና ብሔራዊ ቡድን ተጠቃሚ እንደሚሆን አመልክተዋል።</p>

<p>ኢንጂነር ግዛው ተክለማሪያም በበኩላቸው የቡድኑ ውጤት ከጠበቁት በላይ በመሆኑ ታላቅ ደስታ እንደተሰማቸው ገልፀዋል። «በአፍሪካ በዓለምና በኦሊምፒክ ዋንጫዎች ላይ ለመገኘት ብዙ መስራት እንደሚቀረንና የዘመኑ ቴክኖሎጂና ስልጠና ለመታጠቅ መትጋት ይኖርብናል» በማለትም ተጠናክሮ የመገኘትን ወሳኝነት አስምረውበታል።</p

<p>በእለቱ የኢትዮጵያ መከላከያ ሠራዊትና ልዩ ልዩ ድርጅቶች የአበባ ጉንጉን ያበረከቱ ሲሆን፣ የድሉ ባለቤት የሆኑት የብሔራዊ ቡድኑ አባላትም ከጐናቸው ለቆመውና በክብር ለተቀበላቸው ለኢትዮጵያ ሕዝብ ምስጋናቸውን አቅርበዋል።</p>

<p>ከዚሁ ጋር በተያያዘ አቶ ግርማ ወልደ ጊዮርጊስ የኢትዮጵያ ፌዴራላዊ ዴሞክራሲያዊ ሪፐብሊክ መንግሥት ፕሬዚዳንት፣ ጠቅላይ ሚኒስትር መለስ ዜናዊ፣ የኦሮሚያ የአማራና የአፋር ክልላዊ መስተዳድሮች የኢትዮጵያ ብሔራዊ ቡድን ዘንድሮ በምሥራቅና መካከለኛው አፍሪካ የእግር ኳስ ሻምፒዮን ባስመዘገበው ውጤት መርካታቸውን በመግለፅ ለቡድኑ የደስታ መግለጫ መልዕክት አስተላልፈዋል። ከኢትዮጵያ ውጪም በጂዳና በሌሎች አገራት የሚገኙ ኢትዮጵያውያን ደስታቸውን በመግለጽ ላይ መሆናቸውን ለማወቅ ተችሏል።</p


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 15 ቀን 1994</a></p>

</body>
</html>	














