<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና ኬንያ ብሔራዊ ቡድኖች ለዋንጫ የደረሱት የቅድሚያ ግምቶችን በማክሸፍ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያና ኬንያ ብሔራዊ ቡድኖች ለዋንጫ የደረሱት የቅድሚያ ግምቶችን በማክሸፍ ነው</h2>


<p>በጥንታዊ ሻምፒዮንነቱ በሚታወቀውና እ.ኤ.አ በ1927 ጐሴጅ ካፕ በመባል እንደተጀመረ በሚነገረው የምሥራቅና መካከለኛ አፍሪካ አገሮች እግር ኳስ ሻምፒዮና የኢትዮጵያና የኬንያ ብሔራዊ ቡድኖች በዘንድሮው ሻምፒዮና ሰለውድድሩ የተሰጠውን የቅድሚያ ግምት በማክሸፍ ለፍፃሜው የዋንጫ ሽሚያ መድረስ ችለዋል።</p>

<p>ዓለም አቀፍ የመገናኛ ብዙኃን ቀዳሚውንና የመጀመሪያውን ደረጃ የሰጡት የታንዛኒያ ብሔራዊ ቡድን በሩብ ፍፃሜው በሩዋንዳ ለ 2ለ1 ተሸንፎ ከውድድሩ ተሰናብቷል። ከታንዛኒያ መሸነፍ በኋላ ሁለቱ የሩዋንዳ ቡድኖች ለግማሽ ፍጻሜ መድረሳቸውን ባለፈው ዓመት ሁለቱ የዩጋንዳ ቡድኖች ለተመሳሳይ ውጤት ከመብቃታቸው ጋር በማነፃፀር ሩዋንዳና ሀ ና ለ ለፍፃሜ እንደሚደርሱ የገመቱም ጥቂቶች አልነበሩም።</p>

<p>ሆኖም የኢትዮጵያና ኬንያ ብሔራዊ ቡድኖች ለኃይል አጨዋወት ትኩረት የሰጡትንና በደጋፊያቸውና በሜዳቸው መጋጠማቸውን ተማምነው ወደ ሜዳ የገቡትን የሩዋንዳ ቡድኖች 3ለ1 ና 1ለ0 በመርታት ከዋንጫው ተሻሚነት ውጪ አድርገዋቸዋል።</p>

<p>የኢትዮጵያ ብሔራዊ ቡድን ዛንዚባርን በቀዳሚ ግጥሚያው 5ለ0፣ በማሸነፍ፤ ከሩዋንዳ ለ ጋር 1ለ1 በመለያየት ከብሩንዲ ጋር በሩብ ፍፃሜ በመደበኛውና በተጨማሪው የጨዋታ ጊዜ 2ለ2 ተለያይተው በፍፁም ቅጣት ምት 5ለ4 በማሸነፍ፤ ከዚያም በሐሙሱ የግማሽ ፍፃሜ ወሳኝ ግጥሚያ ለዋንጫ የታጨውን ሩዋንዳ ሀ 1ለ0 በመቅጣት ከ14 ዓመታት በኋላ ለመጀመሪያ ጊዜ ለሻምፒዮንነት የመጫወት ዕድል ለማግኘት በቅቷል።</p>

<p>በሌላ በኩል አጀማመሩ ላይ ቀዝቀዝ ብሎ የታየው የኬንያ ቡድን በምድብ ማጣሪያው ኤርትራን 2ለ1፣ ሶማሊያን 3ለ0 በመርታትና ከሩዋንዳ ሀ ቡድን ጋር 0ለ0 በመለያየት፤ በሩብ ፍፃሜው ኤርትራን 1ለ0፣ ሩዋንዳ ለን 3ለ1፣ በመርታት ለ4ኛ ጊዜ የምሥራቅና መካከለኛው አፍሪካ ሻምፒዮን ለመሆን ለሚያስችለው የትናንቱ የዋንጫ ግጥሚያ ለመድረስ የሚያበቃው ውጤት አግኝቷል።</p>

<p>የኢትዮጵያ ብሔራዊ ቡድን በአጭር ቅብብል አጨዋወቱና በተጫዋቾቹ የቴክኒክ ተሰጥኦ ከፍተኛ መሻሻል ያሳየና ያልተጠበቀ መሆኑን እንዲሁም ለዋንጫ ይደርሳል ተብሎ በፍፁም እንዳልተገመተ የሮይተርስ ዘገባ አመልክቷል።</p>

<p>በግማሽ ፍፃሜው የሀራምቤ ኮከቦች በሚለው መጠሪያቸው የሚታወቁት ኬንያውያን በሶማሌው አርቢትር ሞሐመድ ሃሰን ውሳኔ የተበሳጩ ሲሆን፣ ኢትዮጵያና ሩዋንዳ ሀን ያጫወቱት የታንዛኒያው አርቢትር በቆራጥ ውሳኔያቸውና በፍትሐዊ ዳኝነታቸው ተደንቀዋል።</p>

<p>እስከ ግማሽ ፍጻሜ ድረስ በተደረጉት ግጥሚያዎች ከኢትዮጵያ ብሔራዊ ቡድን ባዩ ሙሉ አራት፣ ዮርዳኖስ ዓባይ ሁለት፣ አፈወቅ ኪሮስ፣ ፍቃዱ በላይና ይልማ ተስፋዬ አንዳንድ ግቦች አስቆጥረዋል።</p>

<p>ከኬንያ ደግሞ ሞሪስ ሰንጉቲ ሦስት፣ ሮበርት ማምኮ ሁለት እንዲሁም ሮበርት ቶም ጁማ ማሩቲና ሙሳማ አንዳንድ ግብ ከመረብ አሳርፈዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 14 ቀን 1994</a></p>

</body>
</html>	














