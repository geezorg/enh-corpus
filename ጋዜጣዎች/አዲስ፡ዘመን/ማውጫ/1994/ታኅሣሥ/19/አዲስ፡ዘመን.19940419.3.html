<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ ሥራ አስፈጻሚ ኮሚቴ ሁለተኛ መደበኛ ስብሰባ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢህአዴግ ሥራ አስፈጻሚ ኮሚቴ ሁለተኛ መደበኛ ስብሰባ ተጀመረ</h1>


<p>የኢትዮጵያ ሕዝቦች አብዮታዊ ዲሞክራሲያዎ ግንባር ኢህአዴግ ሥራ አስፈጻሚ ኮሚቴ ሁለተኛ መደበኛ ስብሰባ መጀመሩን የግንባሩ ጽሕፈት ቤት አስታወቀ።</p>

<p>ጽሕፈት ቤቱ ትናንት ማምሻውን በላከው መግለጫ ሥራ አስፈጻሚ ኮሚቴው ባለፉት አራት ወራት ግንባሩና አባል ድርጅቶቹ በድርጅቱና በሕዝቡ ውስጥ ያካሄደውን እንቅስቃሴ በትናንትናው ዕለት መገምገም መጀመሩን ገልጿል።ዛሬ ይጠናቀቃል ተብሎ በሚጠበቀው በዚሁ ስብሰባ የቀጣይ ተግባራት አፈጻጸምን እንደሚወስንም አመልክቷል።</p>

<p>ግንባሩና አባል ድርጅቶቹ ከኢህአዴግ ጉባዔ በኋላ በየደረጃው የሚገኙ አባላት ዘንድ የተሀድሶውን አስተሳሰብ ለማስረፅና ለማጎልበት የሚስችሉ እንቅስቃሴዎች ማካሄዳቸውን አስተውቋል።</p>

<p>የልማትና የዲሞክራሲያዊ ሥርዓት ግንቦታውን በትክክል ለመምራት በቅድሚያ በየደረጃው የሚገኙ የአመራር አካላትና በመላ አባላቱ ዘንድ የጠራ ዲሞክራሲያዊ አመለካከት ሊዳብር እንደሚገባ በመገንዘብ ኢህአዴግ የተሀድሶ አመለካከቱን ለማስረጽ የተሳካና ሰፊ እንቅስቃሴ ማካሄዱንም አስረድቷል።</p>

<p>የግንባሩ ጽሕፈት ቤት እንዳመለከተው በዚህ እንቅስቃሴ በአባላቱ ዘንድ ይንጸባረቁ የነበሩ ያለአግባብ የመጠቀም ዝንባሌዎችን በመለየት ትግል እንዲካሄድባቸው አድርጓል።</p>

<p>በዚህ ረገድ በርካት ባሉ አባላት ዘንድ ለማኅበራዊ ለውጥ ካበረከቱት አስተዋጽኦና ከአገሪቱ የዕድገት ደረጃ ጋር ባልተገናዘበ አኳኋን ለመጠቀም የሚገፋፋ የጥገኝነት አስተሳሰብ ሲንጸባረቅባቸው መቆየቱንና ይህም ለዕድገት እንቅፋት እንደሆነ የጋራ ግንዛቤ ላይ መድረሱን ገልጿል።</p>

<p>የጸረ-ዲሞክራሲና የሙስና የትምክህትና የጠባብነት ዝንባሌዎች ሲንጸባረቁ መቆየታቸውንና እነዚህም ኢህአዴግ የቆመላቸውን ዓላማዎና የሕዝቡን የዲሞክራሲ ዕድገት ፍላጎት የሚጻረሩ እንደሆኑ በየደረጃው በሚገኙ አባላት መካከል መግባባት ላይ መድረሱን ጠቁሟል።</p>

<p>የግንባሩ ሥራ አስፈጻሚ ኮሚቴ እንደገለጸው፣ በአስተሳሰብ ደረጃ ይታዩ የነበሩት የተሳሳቱ ዝንባሌዎች ጎጂነት ከታመነበት በኋላ እያንዳንዱ አባል የነበረው በጎም ሆነ ደካማ አስተዋጽኦ ተገምግሞ የማስተካከያ እርምጃ ተወስዷል።</p>

<p>ይህንንም መሠረት በማድረግ እያንዳንዱ ብሔራዊ ድርጅት ከላይ እስከ ታች በአዲስ መልክ ከመደራጀቱም በላይ አዳዲስ የሰው ኃይልና የሥራ ምደባዎች መካሄዳቸውን አስታውቋል።</p>

<p>የግንባሩ ጽሕፈት ቤት እንዳለው በመንግሥት አማካኝነት የተፈጸሙ ተግባራት መንግሥታዊ አደረጃጀትን ተከትሎ በተሀድሶው መንፈስ እንደገና ለማዋቀር የተደረገው እንቅስቃሴ በፌዴራልና በክልሎች ደረጃ በአጥጋቢ ሁኔታ ተፈጽሟል።</p>

<p>የፌዴራሉን መንግስት በአዲስ መልክ ለማዋቀር የተደረገው እንቅስቃሴም በተሳካ ሁኔታ መፈጸሙንና እያንዳንዱ የሚኒስቴር መሥሪያ ቤቱ ራሱን ችሎ ለመንቀሳቀስ የሚችልበት ሰፊ የመወሰን ሥልጣን እንዲኖረው መደረጉንም ገልጿል።</p>

<p>የኢህአዴግ ሥራ አስፈጻሚ ኮሚቴ የሥልጣን ከፍፍሉ ጥራት ባለው አኳኋን መፈጸም በሽግግሩ ወቅት በማዕከል ተከማችቶ የነበረውን ሥልጣን ወደ ክልልና ወደ ወረዳ ለማውረድ የተካሄደው ሥር ነቀል እንቅስቃሴ ያህል ፋይዳ ያለው ተግባር መፈጸሙን እንዳረጋገጠ አሰታውቋል።</p>

<p>ባለፉት አራት ወራት የዳኝነት ሥርዓቱን በሕገ-መንግሥቱ መሠረት ነጻነቱን በሚያረጋግጥ አኳኋን ለማደርጀት የሚያስችል ተግባር መከናወኑንም አመልክቶ፣ በአሁኑ ወቅት በየደረጃው የሚገኙ የፍትሕ አካላት ከአስፈጻሚው አካል ሙሉ በሙሉ ነጻ በሆኑ የዳኞች አስተዳደር ጉባሄዎች እንዲመሩ ለማድረግ የሚያስችል ሕግ በየምክር ቤቱ መጽደቁንም አስረድቷል። ይህም የፍትሕ ሥርዓቱን ለማሻሻል የሚያስችል ሁኔታ ያመቻቸ መሆኑን አመልክቷል።</p>

<p>የኢህአዴግ ሥራ አስፈጻሚ ኮሚቴ ባለፉት አራት ወራት በርካታ ጠቃሚ ተግባራት ቢያከናውኑም እነዚህን ለሕዝብ በመግለጽ ረገድ ውስንነት እንደነበር መገንዘብን አስታውቋል።</p>

<p>ለኅብረተሰቡ ሊገለጹ የሚገባቸውና የኅብረተሰቡን ተሳትፎ የሚያጎለብቱ መረጃዎች በተቻለ ፍጥነትና ስፋት ከመግለጽ አኳያ የተጠናከረ ሥራ መሠራት እንዳለበት ግንዛቤ ላይ መድረሱንም ጽሕፈት ቤቱ ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 19 ቀን 1994</a></p>

</body>
</html>	














