<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከድጋፍ ሰጪው ተቋም የሚገባትን ያህል ገንዘብ አላገኘችም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ከድጋፍ ሰጪው ተቋም የሚገባትን ያህል ገንዘብ አላገኘችም</h1>


<p>ኢትዮጵያ ከዓለም አቀፍ የአካባቢ ጥበቃ ድጋፍ ሰጪ ተቋም ልታገኝ የሚገባትን ያህል የገንዘብ ድጋፍ ማግኘት አለመቻልዋን የአካባቢ ጥበቃ ባለሥልጣን ዋና ሥራ አስኪያጅ ገለጹ።</p>

<p>ዋና ሥራ አስኪያጁ ዶክተር ተወልደ ብርሃን ገብረእግዚአብሔር ትናንት በጊዮን ሆቴል ዓለም አቀፍ የአካባቢ ጥበቃ ጠቀሜታ ምንነትን አስመልክቶ በተዘጋጀው የግንዛቤ ማዳበሪያ ዐውደ ጥናት መክፈቻ ላይ እንደተናገሩት ድርጅቱ በብዙሐን ሕይወት፣ በአየር ንብረት ለውጥ፣ ዓለም አቀፉዊ ይዘት ባላቸው የውሃ ሀብት የኬሚካል ብክለትና የኦዞን ሽፋን መሳሳት ላይ የሚደርሱ ችግሮችን ለመቋቋም የሚደረጉ ጥረቶችን በገንዘብ ይደግፋል።</p>

<p>ሆኖም ኢትዮጵያ እስካሁን ለአምስት ፕሮጀክቶች ከ3 ሚሊዮን የአሜሪካን ዶላር ያልበለጠ ድጋፍ ያገኘች ቢሆንም ሌሎች አገሮች ካገኙት ድጋፍ ጋር ሲነጻጸር ግን አነስተኛ ነው።</p>

<p>ለዚህ ደግሞ ዋነኛው ምክንያት ድርጅቱ ገንዘቡን አለመፍቀዱ ሳይሆን ኢትዮጵያ የአካባቢ ጉዳዮችን በተመለከተ ፕሮጀክቶችን ቀርጻ ባለማቅረቡዋ እንደሆነ ጠቁመው፤ በአሁኑ ወቅት መንግሥት ለጉዳዩ ትኩረት የሰጠው በመሆኑ ከድርጅቱ ተገቢውን ድጋፍ ለማግኘት ፕሮጀክት እየነደፈች መሆኑን ተናግረዋል።</p>

<p>የአካባቢ ፖሊሲን ወደ ተግባር ለመለወጥ የፌዴራልም ሆነ በክልል የሚገኙ መንግሥታዊና መንግሥታዊ ያልሆኑ ድርጅቶች በጋራና በተቀናጀ መልኩ መሥራት እንደሚጠበቅባቸው ዋና ሥራ አስኪያጁ አመልክተዋል።</p>

<p>ለሦስት ቀን በሚካሔደው በዚሁ ዐውደ ጥናት ላይ ከፌዴራልና ከሁሉም ክልሎች እንዲሁም ከአምስት ዩኒቨርሲቲዎች የተወጣጡ ባለሙያዎች የተካፈሉ ሲሆን፣ የአካባቢ ብክለትን ለመከላከል የሚያስችሉ ፕሮጀክቶች አቀራረጽ፣ የፌዴራል አካባቢ ጥበቃ መሥሪያ ቤት ከክልሎች ጋር እንዴት ተቀናጅቶ እንደሚሠራ የዓለም አቀፍ የአካባቢ ጥበቃ ስምምነቶች ምንነትና በሌሎች ጉዳዮች ላይ እንደሚነጋገሩ ታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 9 ቀን 1994</a></p>

</body>
</html>	














