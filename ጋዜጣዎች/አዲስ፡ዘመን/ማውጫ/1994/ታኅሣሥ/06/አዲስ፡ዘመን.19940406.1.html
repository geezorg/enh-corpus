<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ የሰላም ስምምነቱን በመጣሱ አንሚና አድራዳሪ አካአላት በግልጽ ሊያወግዙት እንደሚገባ ውጭ ጉዳይ ሚኒስትሩ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻዕቢያ የሰላም ስምምነቱን በመጣሱ አንሚና አድራዳሪ አካአላት በግልጽ ሊያወግዙት እንደሚገባ ውጭ ጉዳይ ሚኒስትሩ አስታወቁ</h2>


<p>የሻዕቢያ መንግሥት በአልጀርሱ ስምምነት ላይ በግልጽ የተቀመጡትን አንቀጾች በማፍረስ በተባባሩት መንግሥታት የኢትዮጵያና የኤርትራ ተልዕኮ (አንሚ) ዕውቅና ውጭ በተለይ በድኅነት ቀጣናው ሰሜናዊ ክፍል ወታደራዊ ኃይሉን በማጠናከሩ፣ በአሥመራና አዲስ አበባ ሊደረግ የታሰበውን የአየር በረራ መስመር በማሰናከሉና የሰላም አስከባሪው ኃይል በስምምነቱ ላይ የተሰጠውን ወታደራዊ እንቅስቃሴ የመከታተል ሥራ እንዲያከናውን ባለመፍቀዱ አንሚም ሆነ ስምምነቱን ያደራደሩት አካላት በግልጽ ሊያወግዙት እንደሚገባ የውጭ ጉዳይ ሚኒስትሩ አስታወቁ።</p>

<p>ሚኒስትሩ አቶ ስዮም መስፍን ትናንት በጽሕፈት ቤታቸው ለጋዜጠኞች በሰጡት መግለጫ እንዳስታወቁት ስምምነቱ በአልጀርስ በተፈረመ ጊዜ የተባበሩት መንግሥታት፤የአፍሪካ አንድነት ድርጅት፤የአውሮፓ ኅብረት፤ አሜሪካናአልጀሪያ ለስምምነቱ ዋስትና እንደሚሰጡ ቃል የገቡ በመሆናቸው አሁን ሻዕቢያ ስምምነቱን የሚያፈርስ ጉዳይ ሲፈጽም በግልጽ ሊያወግዙትና ሊቃወሙት እንደሚገባ አሳውቀዋል።</p>

<p>የኢትዮጵያ መንግሥት በተባበሩት መንግሥታት ጠቅላላ ጉባዔ ላይ እና በተለያዩ መድረኮች ሻዕቢያ ስምምነቱን እየጣሰ መሆኑንና ችግሩ ወደከፋ ግጭት ከማምራቱ በፊት የሚመለከታቸው አካላት ሻዕቢያን በግልጽ ማስጠንቀቅና ስምምነቱን እንዲያከብር ማድረግ እንዳለባቸው፤ ይህ ካልሆነም ሉዓላዊነቷን ለማስጠበቅ የሚያስችላትን እርምጃ ለመውሰድ እንደምትገደድ በማሳወቅ ላይ መሆኗን ሚኒስትሩ ገልጸዋል።</p>

<p>የድንበር አካላይና የግልግል ዳኝነት ኮሚሽን ዘሄግ በሚገኘው ጽ/ቤቱ ሁለቱን ሀገሮች በማከራከር ላይ መሆኑንና በሚቀጥለው የካቲት ወር ውስጥ ፍርድ ይሰጣል ተብሎ እንደሚጠበቅም አቶ ስዩም አብራርተዋል።</p>

<p>ኢትዮጵያ እ.ኤ.አ በ1900፤1902 እና 1908 በኢትዮጵያና በጣሊያን መካከል የተደረጉትን ስምምነቶች መሠረት አድርጋ በቅኝ ግዛት የነበሩትን ድንበሮች ሁኔታ ጠንቅቀው የሚያውቁ ኢትዮጵያውያንና የውጭ ሀገር ምሁራን ቆጥራ ክርክሯን በተገቢው መንገድ እያካሄደች መሆኗንም ሚኒስትሩ ጠቁመዋል። የካሳና ልዩ ልዩ የንብረት ጥያቄዎችንም የሚመለከተው ሰነድ ተዘጋጅቶ ለካሳ ጥያቄ ኮሚሽን መቅረቡንም ሚኒስትሩ አመልክተዋል።</p>

<p>በድንበር አካባቢ አለ እየተባለ ስለሚናፈሰው የጦርነት ሥጋት ሲያብራሩ በአካባቢው የሚንቀሳቀሱ ተራ ሽፍቶች የቤት እንሰሳት ለመዝረፍ ወይም ሌላ የነዋሪዎች ግጭት ካልሆነ በስተቀር የሻዕቢያ ሠራዊት በኢትዮጵያ ላይ ጥቃት አለማድረሱንና አንዳችም መሬት አለመያዙን አስገንዝበዋል።</p>

<p>የሻዕቢያ ሠራዊት የሚያደርጋቸውን የጦር እንቅስቃሴዎች ኢትዮጵያ በጥንቃቄ እየተከታተለች ከመሆኗም በላይ አስፈላጊ ሆኖ ከተገኘ በሻዕቢያ ጠብጫሪነት ሳቢያ ወደ ግጭት ማምራት ግድ ከሆነ ግን ኢትዮጵያ ከመቼውም ጊዜ የላቀ ብቃት ያለው የመከላከያ ሠራዊቱ እንዳላት ሚኒስትሩ አብራርተዋል።</p>

<p>በሱማሊያ ጉዳይ ላይ ኢትዮጵያ ያላትን አቋም ተጠይቀው ሲመልሱ ኢትዮጵያ በሱማሊያ ሰላማዊ የሆነ መንግሥት እንዲመሠረት የምትፈልግ መሆኑን ጠቁመው፤ ይህም በኢትዮጵያና በአካባቢው ሰላምና መረጋጋትን ለማስፈን አስፈላጊና ወሳኝ ነው ብለዋል።</p>

<p>ይሁን እንጂ ሻዕቢያ ጨምሮ፤አልኢትሃድ፤ኦነግና የመሳሰሉ አሸባሪ ድርጅቶች ሠራዊታቸውን በሱማሊያ ውስጥ ለማስገባት የሚንቀሳቀሱ በመሆኑ ኢትዮጵያ ለብቻዋም ሆነ ከዓለም አቀፉ ማኅበረሰብ ጋር በመተባበር ይህን የሽብርተኝነት እንቅስቃሴ እንደምትዋጋ አቶ ስዩም አረጋግጠዋል።</p>

<p>በሌላ በኩል ደግሞ የጣሊያን መንግሥት በዓለም አቀፍ ሕግ አስገዳጅነትና ከኢትዮጵያ ጋር በገባው ስምምነት መሠረት በሮም ያለውን የአክሱም ሐውልት በአጭር ጊዜ ውስጥ እንዲመለስ ኢትዮጵያ ኦፊሴላዊ ደብዳቤ መጻፏንም ሚኒስትሩ ይፋ አድርገዋል።</p>

<p>ኢትዮጵያ በቅርቡ ያደረገችው ሁለገብ ተሃድሶ በዓለም አቀፉ ማኅበረሰብ ተቀባይነት እያገኘ የመጣ መሆኑን የገለጹት አቶ ሥዩም መስፍን አገሪቱ በአሁኑ ወቅት ከጦርነትም ሆነ ከአሸባሪነት ሥጋት ይልቅ የድኅነትና የኋላቀርነት ጫና የበለጠ እንደሚያሳስባት ገልጸዋል። በአሁኑ ወቅት እየተደረገ ያለው የልማት እንቅስቃሴና የውጭ ግንኙነት በቂ የሚባል ደረጃ ላይ ባይደርስም ተስፋ ሰጭና አበረታች መሆኑ ግን ግልጽ ነው ብለዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሥሥ 6 ቀን 1994</a></p>

</body>
</html>	














