<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በውጭ የሚኖሩ ኢትዮጵያውያን በልማቱ ከፍተኛ ተሣትፎ እንደሚጠበቅባቸው ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በውጭ የሚኖሩ ኢትዮጵያውያን በልማቱ ከፍተኛ ተሣትፎ እንደሚጠበቅባቸው ተጠቆመ</h1>


<p>በውጭ የሚኖሩ ኢትዮጵያውንና በትውልድ ኢትዮጵያውን የሆኑ ዜጎች በሀገር ኢኮኖሚ ልማት ላይ ተሳታፊ በመሆን ድህነትን ለመቅረፍ የሚደረገውን ጥረት ማገዝ እንደሚኖርባቸው ተጠየቀ።</p>

<p>የውጭ ጉዳይ ሚኒስቴር ትናንት በግዮንና ሐልተን ሆቴሎች ከውጭ ሀገሮች ለመጡ ኢትዮጵያውያን ባዘጋጀው የውይይት መድረክ ላይ የተገኙ ከፍተኛ የመንግሥት ባለሥልጣናት በሰጡት መግለጫ፤ በሃገሩቱ ያለው የኢንቨስትመንት ፖሊሲ የግል ባለሃብቱን ለማበረታታትና በሀገሪቱ ፈጣን ልማት ለማምጣት የሚረዳ በመሆኑ በውጭ የሚኖሩ ኢትዮጵያውያንና በትውልድ ኢትዮያውያን የሆኑ ሁሉ በልማቱ ላይ ተሳታፊ እንዲሆኑ ጠይቀዋል።</p>

<p>የገንዘብና ኢኮኖሚ ልማት ሚኒስቴር ሚኒስትር ዴኤታ አቶ መኮንን ማንያዘዋል በዚሁ ጊዜ በሰጡት መግለጫ፤ በደርግ የነበረውን የተሳሳተ ኢኮኖሚያዊ አቅጣጫ በማስተካከል በአሁኑ ወቅት ድህነትን የማስወገድ ግብ ያለው ስትራቴጂ መቀየሱን አመልክተው፤ የግሉን መስክ የመደገፍ ዓላማ ያለው የኢፌዴሪ መንግሥት በተለያዩ መስኮች ለማልማት የሚያስችሉ ሁኔታዎችን ለባለሀብቶቹ አመቻችቷል ብለዋል።</p>

<p>በአሁኑ ወቅት መነሻው የግብርና ልማት መሪ የሆነና የኢንዱስትሪ ልማት ለማምጣት የሚረዳ ስልት መቀየሱን ጠቁመው፤ የሚፈለገውን ፈጣን ልማት ለማምጣት ከመንግሥት ጥረት ጎን ለጎን የግል ባለሃብቱ ተሳትፎ ወሳኝ በመሆኑ ወደ ሀገራቸው ገብተው ተሳትፎ እንዲያደርጉ ጥሪ አቅረበዋል።</p>

<p>በሀገራችን ኢኮኖሚ ላይ ያልታሰበ ጦርነት፤ ወደውጭ የምንልካቸው ምርቶች ዋጋ ማሽቆልቆልና የተፈጥሮ አደጋዎች በኢኮኖሚው እንቅስቃሴ ላይ ከፍተኛ ጫና የሚፈጥሩ ናቸው ያሉት ሚኒስትር ዴኤታው፤ መንግሥት ለኢንቨስትመንት ዕድገት ወሳኝ የሆኑትን ሰላምን የማስፈንና አጠቃላይ ኢኮኖሚውን የማረጋጋት ብርቱ እንቅስቃሴ እያደረገ መሆኑንና በመስኩም ጥሩ ውጤት መገኘቱን አስገንዝበዋል።</p>

<p>የንግድና ኢንዱስትሪ ሚኒስትር ዴኤታው አቶ ታደሰ ኃይሌ በበኩላቸው ሀገራችን በውጭ ንግድ ላይ ያላትን ተወዳዳሪነት ለማሳደፍ ከፍተኛ ጥረት እየተደረገና ጥሩ ውጤትም እየተገኘ መሆኑን አስረድተው፤ በውጭ የሚኖሩ ኢትዮጵያውያን ለውጭ ንግድ የሚሆኑ ምርቶችን በማምረት በመስኩ ሀገራቸውንም ሆነ ራሳቸውን ሊጠቅሙ እንደሚችሉ ጠቁመዋል።</p>

<p>በኢንቨስትመንት ውስጥ የግሉ መስክ ድርሻ እየጨመረ ሲሄድ ለውጥና ዕድገት ይገኛል፤ ምርትና አገልግሎትም ይስፋፋል ያሉት አቶ ታደሰ፤ ሚኒስቴር መሥሪያ ቤታቸው ለግሉ ሴክተር ጉልህ ሚና ለመጫወት በሚችልበት መስኩ መደራጀቱን አስታውቀዋል።</p>

<p>የኢንቨስትመንት ባለሥልጣን ዋና ሥራ አስኪያጅ አቶ አቢ ወልደ መስቀል በሰጡት መግለጫ፤ በኢንቨስትመንት ላይ የነበሩት ችግሮች ተጠንተው እየተቀረፉና በየጊዜው የመፍትሔ ሀሳቦችን ለማመላከት ጥረት እየተደረገ መሆኑን አመልክተው፤ በውጭ የሚኖሩ ዜጎችና በትውልድ ኢትዮጵያውያን የሆኑ ሁሉ በተለያዩ መስኮች በልማት ላይ እንዲሳተፉ ጥሪ አቅርበዋል።</p>

<p>በውጭ ከሚኖሩ ዜጎችና በትውልድ ኢትዮጵያውያን ከሆኑት የውጭ ሀገር ዜግነት ካላቸው ግለሰቦችም፤ የኢንፎርሜሽን ማዕከል ይቋቋምልን፤ የመኖሪያ ቦታ የምናገኝበት ሁኔታ ይመቻችልን፣ጥምር ዜግነት ይፈቀድልን፣ የሊዝ አተገባበር ይስተካከልልን የሚሉና ሌሎች በርካታ ጥያቄዎች ቀርበው ተገቢው መልስ ተሰጥቷቸዋል። ባወጡትም የጋራ አቋም መግለጫ ከመንግሥት ጋር በመግባባት መንፈስ አብሮ በመሥራት ያላቸውን ሀብት፤ ሀገርንና ወገንን በሚጠቅም የልማት ሥራ ላይ ለማዋል የወሰኑ ሲሆን፤ መንግሥትም የማህበረሰብ ጉዳዮች ማዕከል እንዲያቋቋም፤ ግልፅነትና ተጠያቂነት ያለውን አሠራር እንዲያሰፍን ባወጡት የጋራ አቋም መግለጫ ጠይቀዋል።</p>

<p>የውጭ ጉዳይ ሚኒስትሩ አቶ ሥዩም መሥፍን በውይይቱ መግቢያ ላይ ባደረጉት ንግግር መንግሥት ኃላፊነት የሚሰማቸውን ዜጎች አስተያየት ከግምት ውስጥ በማስገባት የማስተካከያ እርምጃዎችን ለመውሰድ ዝግጁ መሆኑን አመልክተው የጋራ አጀንዳ የሆነውን ድኅነትን ለመቅረፍና የሀገራችንን ዕይታ ለመለወጥ በውጭ ከሚኖሩ ዜጎች ብርቱ ጥረት እንደሚጠበቅ አስገንዝበዋል።</p>

<p>በውይይቱ ላይ ሚኒስትሮች ከፍተኛ የመንግሥት ባለሥልጣናት ተገኝተው በሚመለከታቸው ጥያቄዎች ዙሪያ መልስና ማብራሪያ የሰጡ ሲሆን፤ ለሁለት ቀናት በተካሄደውና ትናንት በተጠናቀቀው ውይይት ላይ ቁጥራቸው አንድ ሺ የሚደርስ በውጭ የሚኖሩ ዜጎችና በትውልድ ኢትዮጵያውያን የሆኑ ግለሰቦች በውይይቱ ላይ ተሳታፊ ሆነዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 25 ቀን 1994</a></p>

</body>
</html>	














