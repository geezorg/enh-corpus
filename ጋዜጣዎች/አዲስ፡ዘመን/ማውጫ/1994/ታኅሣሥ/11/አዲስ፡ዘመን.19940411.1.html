<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በድንበር ጥያቄው ሕግን መሠረት ያደረገ ፍርድ እንደምትጠብቅ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ በድንበር ጥያቄው ሕግን መሠረት ያደረገ ፍርድ እንደምትጠብቅ ተገለጸ</h1>


<p>በአልጀርስ ላይ በተደረሰው ስምምነት መሠረት ኢትዮጵያ በድንበር የይገባኛል ጥያቄ ላይ ከዓለም አቀፉ የግልግል ፍርድ ቤት ስምምነቶችና ዓለም አቀፍ ሕግን ብቻ መሠረት ያደረገ ፍርድ እንደምትጠብቅ አቶ ሥዩም መስፍን አስታወቁ።</p>

<p>የውጭ ጉዳይ ሚኒስትሩ አቶ ሥዩም የኢትዮጵያን አቋም ሄግ ለሚገኘው ፍርድ ቤት ለማሰማት ትናንት ኔዘርላንድ ሲሄዱ ከቦሌ አውሮፕላን ማረፊያ ለጋዜጠኞች በሰጡት መግለጫ፤ ከሁለቱም ወገን በቀረበው ማስረጃ መሠረት የኢትዮጵያ መንግሥትና ሕዝብ ከግልግል ፍርድ ቤቱ ፍትሐዊ የሆነ ውሳኔ ይጠብቃል።</p>

<p>የግልግል ፍርድ ቤቱ ከሕጎቹ በስተቀር የፖለቲካ ጉዳዮች ግምት ውስጥ ማስገባት እንደማይኖርበት አቶ ሥዩም ጠቁመው፤ የፍርድ ቤቱ ውሳኔ አንዱ እንዳይጎዳ፤ አንዱ እንዳይቀየም ሳይሆን የውሳኔ መሠረቶቹ ስምምነቶቹና ዓለም አቀፍ ሕግን ብቻ በመንተራስ መሆን እንዳለበት አመልክተዋል።</p>

<p>በአልጀርስ በተደረሰው ስምምነት መሠረት የግልግል ፍርድ ቤት ወይም የድንበር ኮሚሽን ተመሥርቶ ሥራውን ከጀመር ወደ አንድ ዓመት ገደማ ማስቆጠሩን አመልክተው፤ ሁለቱም ወገኖች በተለያዩ ጊዜያት የይገባኛል ጥያቄያቸውን ለፍርድ ቤቱ ሲያቀርቡ መቆየታቸውን ተናግረዋል።</p>

<p>በተለይም በያዝነው ወር ከታኅሣሥ 1 ጀምሮ እስከ 12 ባለው ጊዜ ሁለቱም ወገኖች የይገባኛል ጥያቄያቸውን በማቅረብና በመከራከር ላይ መሆናቸውን ጠቁመው፤ ይህንኑ አስመልክቶ የኢትዮጵያን መንግሥት ወክለው በቦታው በመገኘት ማብራሪያ እንደሚሰጡ አመልክተዋል።</p>

<p>በኢትዮጵያ በኩል የታሪክ ምሁራን፤ ተመራማሪዎችና የሕግ ባለሙያዎች እንዲሁም ከውጭ ጉዳይ የተውጣጡ ባለሙያዎች በጣሊያን፤ በእንግሊዝ፤ በዩናይትድ ስቴትስና በሌሎችም አገሮች ተሰማርተው በቂ መረጃዎች ተሰባስበውና ዝግጅቶችም ተደርገው የይገባኛል ጥያቄው ሲካሄድ መቆየቱን አመልክተዋል።</p>

<p>የአገሮች የድንበር ማካለል ጉዳይ መሠረት የሚደረገው ዋነኛው በይዞታው ላይ የነበሩ ዓለም አቀፍ ስምምነቶችን መሠረት በማድረግ መሆኑን ጠቁመው፣ በዚህ ረገድም የኢትዮጵያ መንግሥት ጠንካራ አቋምና ደጋፊ መሠረቶችም ያሉት መሆኑን ለግልግል ፍርድ ቤቱ ግልጽ ማድረጉን አስታውቀዋል።</p>

<p>የኢትዮጵያ መንግሥት የይገባኛል ጥያቄውን ያቀረበው በወቅቱ የኢትዮጵያ መንግሥት ከነበሩት ከአጼ ምኒልክና ከኤርትራ ቅኝ ገዢ ከነበረው የጣሊያን መንግሥት ጋር በሦስት የተለያዩ ጊዜያት እ.ኤ.አ በ1900ና፣1902ና በ1908 የተደረጉ ስምምነቶችን መሠረት በማድረግ መሆኑን ተናግረዋል።</p>

<p>የኤርትራ መንግሥት በአብዛኛው በመንጠላጠል ላይ ያለው በካርታዎች ላይ ብቻ በመንተራስ መሆኑን የገለጹት አቶ ሥዩም፤ ኤርትራ ቀደም ሲል በፌዴሬሽን ከዚያም በኋላ በውህደት ከኢትዮጵያ ጋር ተቀላቅላ የነበረች በመሆኗ ካርታው ዓለም አቀፍ ሳይሆን የውስጥ የመስተዳድር ድንበር ተደርጎ ይታይ ስለነበር ተቀባይነት እንደማይኖራት ገልጸዋል።</p>

<p>ካርታዎቹ በዓለም አቀፍ ድንበር ላይ ወሳኝነት እንደሌላቸው በእያንዳንዱ ዕትም ላይ መገለጹን ጠቁመው፤ እነዚኑ ካርታዎች እንደማስረጃ ለማቅረብ እየሞከረ ላለው የኤርትራ ወገን የሚሰጠው ጠቀሜታ እጅግ አጠራጣሪ እንደሆነ አቶ ሥዩም አስረድተዋል።</p>

<p>ስለዚህ ለድንበር ማካለሉ የኢትዮጵያ መንግሥት ዋነኛ መሠረቱ ስምምነቶቹና የዓለም አቀፍ ሕግን መሠረት ያደረገ ብቻ መሆኑን ገልጸው፤ ይህም በተደጋጋሚ ለግልግል ፍርድ ቤቱ መገለጹና ከዚህም በመነሳት ፍትሐዊ የሆነ ፍርድ እንደሚጠበቅ አቶ ሥዩም አስታውቀዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 11 ቀን 1994</a></p>

</body>
</html>	














