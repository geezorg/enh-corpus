<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዓባይና በሌሎች ወንዞች የመጠቀም ብቃትን የሚያሳድግ የመማክርት ቡድን ሊመሠረት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዓባይና በሌሎች ወንዞች የመጠቀም ብቃትን የሚያሳድግ የመማክርት ቡድን ሊመሠረት ነው</h2>


<p>ኢትዮጵያ በዓባይና በሌሎች ወንዞች ላይ የመጠቀምና ከተፋሰሱ አገሮች ጋር የመደራደር ብቃቷም ለማሳደግ የሚያስችል የምሁራን የመማክርት ቡድን ለመመስረት ስምምነት ተደረሰ።</p>

<p>በአገር ውስጥና በውጭ ያሉትን ምሁራን ለማስተባበር የተወሰደው እርምጃ በአገሪቱ የወደፊት የልማት ሥራዎች ውስጥ ከፍተኛ ሚና እንደሚኖረው አማካሪዎቹ ምሁራን አስታወቁ።</p>

<p>በውሃ ሀብት ልማት ሚኒስቴር በዓባይ ተፋሰስ የጋራ ልማት ትብብር ውስጥ የምሁራንን ሚና ለማሳደግ አዲስ አበባ ውስጥ ለሁለት ቀናት ሲካሄድ በቆየው የምክክር ስብሰባ ማጠቃለያ ላይ ተሳታፊዎቹ ትናንት በጋራ በሰጡት መግለጫ የዓባይ ተፋሰስ ልማት በመንግሥት ብቻ ተከናውኖ ውጤታማ ሊሆን አይችልም ብለዋል።</p>

<p>የሚኒስቴር መሥሪያ ቤቱ ከፍተኛ የሥራ ኃላፊዎች፣ ከአዲስ አበባ ዩኒቨርሲቲ ምሁራንና ከግል ክፍለ ኢኮኖሚ የተውጣጡት እነዚሁ ምሁራን እስከ ቅርብ ጊዜ ድረስ በምስጢር ተይዞ የቆየውን የውሃ ሀብት ልማት አጠቃቀም ስታራቴጂና ድርድር ለሕዝብ ይፋ መሆኑና ምሁራኑንም እያሳተፈ መምጣቱ የአገሪቱን አቅም እንደሚያጎለብት ገልፀዋል።</p>

<p>የአዲስ አበባ ዮኒቪርሲቲ መምህርና የመስኩ ተመራማሪ የሆኑት አቶ ያዕቆብ አርሳኖ እንደተናገሩት፣ የሕዝብ ተሳትፎን መሠረት ያደረገው ይኸው መርሐ-ግብር በታሰበው መልክ ከተተገበር ውጤታማ ሊሆን ይችላል ብለዋል።</p>

<p>የሚኒስቴር መሥሪያ ቤቱ በተከታታይ የምሁራንን ሚና ለማጎልበት ኢትዮያውያን ምሁርንን ሲያሳትፍ እንደቆየ ጠቅሰው፤ የአሁኑ ውሳኔ በውጭ ያሉትንም እንደሚያሳትፍና አባላትን የማደራጀት ሥራ እንደሚያከናውን አስረድተዋል። መግለጫውን ከሰጡት ሌላው የመስኩ ተመራማሪ ዶክተር ተስፋዬ ታፈሰ እንዳሉት አገሪቱ በምሁራን ልጆቿ ዕውቀትና ልምድ እንድትታገዝ መደረጉ ብሔራዊ ጥቅሟን የሚያስጠብቅ ነው ብለዋል።</p>

<p>በኢትዮጵያና በሌሎች የተፋሰሱ አገሮች መካከል ያለውን የአቅም ልዩነት ለማጥበብ የሚቻለውም ይኸው የምክክር ምክር ቤት ተጠናክሮ ሲቀጥል መሆኑን በውይይቱ ላይ የተገኙት የውሃ ሀብት ሚኒስትሩ አቶ ሽፈራው ጃርሶ አስታውቀዋል።</p>

<p>ተሳታፊ ምሁራኑ የምክክሩ ቡድን እንዲመሰረት ያቀረቡትን ሃሳብ የኢትዮጵያ መንግሥት እንደሚቀበለውም ሚኒስትሩ አስታውቀዋል።</p>

<p>ከኢትዮጵያ ውጭ ያሉ ምሁራንም በዚህ መድረክ እንዲሰባሰቡ ጥሪ አቅርበዋል። በዚሁ ስብሰባ ላይ የተካፈሉት የመስኩ የግሉ ክፍል-ኢኮኖሚ አማካሪዎችና ባለቤቶች የመስኖ ልማትን ከመሬት አጠቃቀም ጋር አያይዞ ማየት ተገቢ መሆኑንም አስገንዝበዋል።</p>

<p>ኢትዮጵያ የተፋሰሱ አገሮች በጋራ የተስማሙባቸውና በአባይ ተፋሰስ የጋራ ትብብርነት የሚታወቀው ፕሮጀክት መተግበሩ ጠቀሜታ እንደሚኖረው ገልጸው፤ በድርድር ሂደት ላይ ያለው የሕግ ተቋምን የማዋቀሩ ሥራም በኢትዮጵያ የተሻሉ ጥቅሞችን እንደሚያስገኝ ሀሳብ ሰጥተውበታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሳስ 28 ቀን 1994</a></p>

</body>
</html>	














