<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው የመንግሥት ሚዲያዎችን የቦርድ አባላት ሹመት ተቀበለው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፓርላማው የመንግሥት ሚዲያዎችን የቦርድ አባላት ሹመት ተቀበለው</h1>


<p>የሕዝብ ተወካዮች ምክር ቤት የመንግሥትና መገናኛ ብዙኃን የቦርድ አባላትን ሹመትና የጨርቃ ጨርቅ ምርቶችን ወደ አሜሪካ ለመላክ የወጣውን የአፍሪካ የዕድገትና ተጠቃሚነት ሕግ አዋጅን አጸደቀ።</p>

<p>ምክር ቤቱ ትናንት ባካሄደው የዚህ ዓመት ዘጠነኛ መደበኛ ስብሰባው በመገናኛ ብዙኃንና ባህል ጉዳይ ቋሚ ኮሚቴ ለኢትዮጵያ ሬዲዮና ቴሌቪዥን፣ ለዜና አገልግሎትና ለፕሬስ ድርጅቶች በዕጩነት የተመረጡትን የቦርድ አባላት ሹመት በሰፊው ከተከራከረበት በኋላ ያጸደቀው በአምስት ተቃውሞና በሦስት ድምፅ ተአቅቦ ነው።</p>

<p>ምክር ቤቱ ታህሣሥ 2 ቀን 1994 ዓ.ም ባካሄደው መደበኛ ስብሰባው ለመንግሥት መገናኛ ብዙኃን የቦርድ አባልነት የቀረቡ ዕጩዎችን በተመለከተ እንደገና ተጠንቶ እንዲቀርብ ባሳለፈው ውሳኔ መሠረት የመገናኛ ብዙኃንና ባህል ጉዳይ ቋሚ ኮሚቴ እንደገና አጥንቶ ማቅረቡን ገልጿል።</p>

<p>ኮሚቴው ባቀረበው የውሳኔ ሀሳብ እንዳመለከተው በምክር ቤቱ እንደገና ተጠንተው እንዲቀርቡ የተባሉትን የአስፈጻሚው አካል በቦርዱ የሚሳተፍበት ሁኔታ የብሔረሰብ ተዋጽኦ፣ የተቃዋሚ የፖለቲካ ፓርቲዎችና የባለሙያዎች ተሳትፎ እንዲሁም የሠራተኛ ውክልና በዝርዝር ተመልክቷል።</p>

<p>የአስፈጻሚው አካላት በቦርድ ውስጥ እንዳይሳተፉ የሚያግድ ሕጋዊ መሠረት እንደሌለው ብሔራዊ ተዋጽዖንም በተመለከተ ከምክር ቤቱ የሚወከሉትን ለማመጣጠን ጥረት መደረጉን አመልክቷል።</p>

<p>ከተለያዩ ተቋማት የሚወከሉትን ግን አስፈጻሚው አካልም ሆነ ኮሚቴው የመለወጥ ሥልጣን እንደሌላቸው ጠቁሞ፣ በድርጅቶቹ ማቋቋሚያ አዋጆች ስለቦርዶቹ በተጠቀሰው አንቀጽ መሠረት የወጡትን ሰዎች እንዳሉ የመቀበል ኃላፊነት ቢኖረውም ከድርጅቶቹ ጋር በመወያየት አንዳንድ መሻሻሎች መደረጋቸውን አስታውቋል።</p>

<p>የተቃዋሚ የፖለቲካ ድርጅቶችን ተሳትፎ በተመለከተ በፕሬስ ሕጉ መሠረት የፖለቲካ ፓርቲዎች የመገናኛ ብዙኃን ተቋማት እንደማይኖራቸው ሁሉ በፖለታካ ፓርቲነታቸው በቦርድ አባልነት ሊገቡ እንደማይችሉ አብራርቷል።</p>

<p>የመገናኛ ብዙኃን ድርጅቶች ማቋቋሚያ አዋጅም ይህንን የማይፈቅድ በመሆኑ የፓለቲካዎችን የቦርድ ውክልና አልተቀበልኩም ብሏል።</p>

<p>ኮሚቴው ባቀረበው የውሳኔ ሀሳብ እንደገለጸው በቦርዶቹ ውስጥ በተቻለ መጠን የተሻለ ትምህርትና የሥራ ልምድ ያላቸው ባለሙያዎች እንዲካተቱ ተደርገዋል። የሠራተኞችን ተሳትፎ በተመለከተ ግን በኢሰማኮ በኩል ውክልና መሰጠቱንም ገልጿል።</p>

<p>አንዳንድ የምክር ቤቱ አባላት መኮሚቴው የቀረበው ማሻሻያ ካለፈው ልዩነት የሌለውና በጥድፊያ የቀረበ ነው ብለዋል። አንዳንድ የምክር ቤቱ አባላት ግን ተሻሻሎ የቀረበው የውሳኔ ሀሳብ ምንም ዓይነት የሕግ ጥያቄ የማያስነሳና ትክክለኛ የውሳኔ ሀሳብ ነው ሲሉ ተናግረዋል።</p>

<p>በድርጅቶቹ ማቋቋሚያና ማሻሻያ አዋጆች የሦስቱም ድርጅቶች የቦርድ አባላት በአስፈጻሚው አካል አቅራቢነት በፓርላማው እንደሚጸድቅ ይደነግጋል።</p>

<p>ምክር ቤቱ በመገናኛ ብዙኃን በቦርድ አባላት ሹመት ላይ ሰፊ ክርክር ከአካሄደ በኋላ የቦርድ አባላቱን ሹመት በድምፅ ብልጫ አጽድቆታል።</p>

<p>ለኢትዮጵያ ፕሬስ፣ የሬዲዮና ቴሌቪዥን ድርጅቶች በቦርድ ስብሳቢነት የተሾሙት የማስታውቂያ ማኒስትሩ አቶ በረከተ ስምኦን ናቸው። ለኢትዮጵያ ዜና አገልግሎት ድርጅት ደግሞ የማስታውቂያ ሚኒስትር ዴኤታ ወይዘሮ ነፃነት አስፋው በቦርድ ሰብሳቢነት ተሹመዋል።</p>

<p>የሦስቱም ድርጅቶች ዋና ሥራ አስኪያጆች በቦርድ አባልነትና በጸሐፊነት የራዲዮና የቴሌቪዥን ዘርፍ ምክትል ዋና ሥራ አስኪያጆችም በአባልነት ተሹመዋል።</p>

<p>ምክር ቤቱ በትናንት ውሎው የጨርቃ ጨርቅ ምርቶችን ወደ አሜሪካ ለመላክ የወጣውን የአፍሪካ የዕድገትና ተጠቃሚነት ሕግ አዋጅን በሙሉ ድምፅ አጽድቆታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 12 ቀን 1994</a></p>

</body>
</html>	














