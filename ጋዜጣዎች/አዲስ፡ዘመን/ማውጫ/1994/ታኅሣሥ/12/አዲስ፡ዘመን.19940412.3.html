<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከ12 የአውሮፓ አገሮች ጋር በዩሮ ለመገበያየት ተዘጋጅታለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ከ12 የአውሮፓ አገሮች ጋር በዩሮ ለመገበያየት ተዘጋጅታለች</h1>


<p>ኢትዮጵያ ከመጪው የፈረንጆች ዓመት መግቢያ ጀምሮ ከ12 የአውሮፓ ሀገሮች ጋር በዮሮ ኖት ለመጠቀም የሚያስችላትን ዝግጅት ማጠናቀቋን የኢትዮጵያ ብሔራዊ ባንክ አስታወቀ፣ አሠራሩም ለአገሪቱና ለንግዱ ኅብረተሰብ ከፍተኛ ጠቀሜታ ይሆረዋል።</p>

<p>የባንኩ ዓለም አቀፍ የባንክ ኦፕሬሽን መምሪያ ሥራ አስኪያጅ አቶ ሠይፈ ደስታ ትናንት እንደገለጹት 12ቱ የአውሮፓ አገሮች በአንድ የመገበያያ ገንዘብ ለመጠቀም በወሰኑት መሠረት ኢትዮጵያም ከመጪው የአውሮፓውያን ዓመት መጀመሪያ አንስቶ ከአባል አገራቱ ጋር የሚኖራት የገንዘብ ልውውጥ በዩሮ ኖት ይሆናል።</p>

<p>እንደ ሥራ አስኪያጁ ገለጻ በሀገሪቱ የሚገኙ ባንኮችም የአገራቱን ገንዘብ ወደ ዩሮ ኖት ለመቀየር ሂሳባቸውን ሲያስተካክሉ ቆይተዋል።</p>

<p>ይኸው አዲስ አሠራር ተግባራዊ መሆኑ ኢትዮጵያ ከአውሮፓ ኅብረት አባል አገራት ጋር የሚኖራትን የንግድ ኢኮኖሚ ቱሪዝምና የማኅበራዊ ግንኙነት በከፍተኛ ደረጃ እንደሚያጠናክረው አቶ ሠይፈ ገልጸዋል።</p>

<p>በተለይም ኢትዮጵያ ከአባል አገራቱ ጋር ከፍተኛ የንግድ ልውውጥ የምታደርግ በመሆኗ አስመጪና ላኪዎች ተመሳሳይ ዕቃዎች ከ12ቱም አገሮች ጋር አወዳድረው ቅናሽ ያለውን ዕቃ ለመግዛትና የራሳቸውን ለመሸጥ እንደሚያስችላቸው ተናግረዋል።</p>

<p>እንዲሁም ከአባል አገራቱ ጋር ወጥ የሆነ የወለድ አከፋፈልና የገንዘብ ልውውጥ እንዲኖር ከማድረጉም በላይ አገሪቱ ከዚህ በፊት በተለያዩ የአውሮፓ አገሮች ታስቀምጥ የነበረውን የመገበያያ ገንዘብ በአንድ ማዕከላዊ ባንክ እንዲቀመጥ መደረጉ ወጪን በመቀለስ ረገድ ጉልህ ሚና እንደሚኖረው አቶ ሠይፈ አስረድተዋል።</p>

<p>ይሁንና የህብረቱ አባል አገራት መካከል የውጭ ዕቃዎችን በዶላር ለመሸጥና ከኢትዮጵያም በዶላር ለመግዛት ከፈለጉ በዶላር የመገበያየቱ አሠራር እንደሚኖርም ሥራ አስኪያጁ ጠቁመዋል።</p>

<p>በዚህም መሠረት ግንኙነቱ ከአየርላንድ፣ ኔዘርላንድስ፣ ቤልጂየም፣ ሉግዘምበርግ፣ ፈረንሳይ፣ ስፔን፣ ፓርቹጋል፣ ኢጣሊያ፣ ጀርመን፣ ኦስትሪያ፣ ፊንላንድና፣ ከግሪክ ጋር እንደሚሆን ገልጸዋል።</p>

<p>ከዚህ አኳያ የኢትዮጵያ ባንኮች ከጃንዋሪ 1 ቀን 2002 ጀምሮ ሥራ ላይ የሚውለውን የዩሮ የገንዘብ ኖቶች በተለይ ለንግዱ ኅብረተሰብ በመጽሔት፣ በበራሪ ወረቀቶችና በመሳሰሉት በቅድሚያ ማስተዋወቅ እንዳለባቸው አቶ ሠይፈ ጠቁመዋል።</p>

<p>የዩሮ የገንዘብ ኖቶችም ባለአምስት፣ አሥር፣ ሃያ፣ሃምሳ፣መቶ፣ ሁለት መቶ እና ባለ አምስት መቶ መሆናቸውን ሥራ አስኪያጁ ገልጸዋል።</p>

<p>ከዚህ በፊት የነበሩት የ12ቱ የአውሮፓ አገሮች የገንዘብ ኖቶች እስከ ፌብሩዋሪ 28/2002 ድረስ ከዩሮ ኖቶች ጎን ለጎን እንደሚሠሩና ከዚያን በኋላ ለግብይት እንደማይቀርቡ ከአቶ ሠይፈ ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 12 ቀን 1994</a></p>

</body>
</html>	














