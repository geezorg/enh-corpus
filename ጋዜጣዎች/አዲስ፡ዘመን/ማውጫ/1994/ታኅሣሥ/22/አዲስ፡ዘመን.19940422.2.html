<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መብራት ኃይል የፕሪሚየር ሊግ መሪነቱን አጠናክሮ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መብራት ኃይል የፕሪሚየር ሊግ መሪነቱን አጠናክሮ ቀጥሏል</h1>


<p>በምሥራቅና መካከለኛው አፍሪካ የእግር ኳስ ሻምፒዮን ምክንያት ለአንድ ወር ከአሥራ አምስት ቀን ተቋርጦ የነበረውና ባለፈው ቅዳሜ በተጀመረው የኢትዮጵያ ፕሪሚየር ሊግ እግር ኳስ ሻምፒዮና መብራት ኃይል አዳማ ከነማን 2ለ1 ሲረታ፤ኢትዮጵያ ቡናና መድን 2ለ2 ተለያይተዋል።</p>

<p>መብራት ኃይል በቅዳሜው የስምንተኛ ሳምንት ጨዋታ አዳማ ከነማን ለማሸነፍ በመቻሉ ነጥቡን ወደ 17 በማሳደግ የመሪነት ስፍራውን አጠናክሯል።</p>

<p>የሁለቱ ቡድኖች ጨዋታ እስከ 35ኛው ደቂቃ ድረስ በመሐል ሜዳ የተወሰነ በመሆኑ አጥጋቢ የግብ ሙከራዎች አልታዩበትም። በ36ኛው ደቂቃ የመብራት ኃይሉ ታደለ ባልተጠበቀ ሁኔታ ግሩም ግብ በማስቆጠሩ የጨዋታውን ይዞታ ተለውጧል።</p>

<p>በግቧ መቆጠር የተቆጩት አዳማዎች በተደጋጋሚ ወደግብ ለመጠጋት ቢችሉም አጥጋቢ ሙከራ ባለማድረጋቸው እስከ ዕረፍት በሁለቱም በኩል ተጨማሪ ግብ ማየት አልተቻለም።</p>

<p>ከዕረፍት መልስ ጨዋታ እንደ ተጀመረ አዳማዎች የፈጠሩት ጫና ተሳክቶላቸው በ51ኛ ደቂቃ በ9ቁጥሩ ዓለማየሁ ደስታ አማካኝነት ግብ አስቆጥረው አቻ ለመሆን በቅተዋል።</p>

<p>መብራቶች የግብ ብልጫቸውን እንደገና ለማስጠበቅ ባደረጉት ጥረት በ56ኛው ደቂቃ በዮርዳኖስ ዓባይ አማካኝነት ሁለተኛ ግብ በማስቆጠር አሳክተዋል።</p>

<p>በዕለቱ ጥሩ የተንቀሳቀሱት አዳማዎች በ74ኛው ደቂቃ አቻ ለመሆን የሚያስችላቸውን አጋጣሚ የግቡ አግዳሚ አጨናግፎባቸዋል። ከዚህ በኋላም ወደ ግብ ለመጠጋት ያደረጉት ጥረት ተስፋ የነበረው ቢሆንም በ87ኛው ደቂቃ 5 ቁጥሩ አሸናፊ ሁሴን በሁለት ቢጫ ካርድ ከሜዳ መወገዱ ጥረታቸውን አስተጓጎሎታል።</p>

<p>ኢንተርናሽናል አልቢትር ፈቃዱ ግርማ አልፎ አልፎ የታየውን የኃይል ጨዋታ ለመግታት ለሦስት የመብራትና ለአንድ የአዳማ ተጫዋች የማስጠንቀቂያ ካርዶችን አሳይተዋል።</p>

<p>ኢትዮጵያ ቡናና መድን በተገናኙበት የቅዳሜው ሁለተኛ ጨዋታ ብርቱ ፉክክር የታየበት ሲሆን፤ በውጤቱም ሁለት ለሁለት ተለያይተዋል።</p>

<p>ሁለቱ ቡድኖች ጨዋታው እንደተጀመረ ትኩረታቸውን በማጥቃት ላይ በማድረጋቸው አሥር ደቂቃ ባልሞላ ጊዜ ውስጥ ሁለት ግብ ለማስቆጠር ችለዋል።</p>

<p>በቅድሚያ ግብ ያስቆጠረው ኢትዮጵያ ቡና ሲሆን፤ አግቢውም 10 ቁጥሩ ሚካኤል ዋለልኝ ነው። ሚካኤል በ3ኛው ደቂቃ ከግራ ክንፍ የተሻገረለትን ኳስ በግሩም ሁኔታ በጭንቅላት በመግጨት ግብ ሲያስቆጥር ደጋፊው ከዳር እስከዳር ደስታውን በጭፈራ ገልጿል።</p>

<p>በተቆጠረባቸው ግብና በቡና ደጋፊዎች ጩኸት ያልተደናገጡት መድኖች በ7ኛው ደቂቃ ያገኙትን ፍፁም ቅጣት ምት በዳንኤል ተክሉ አማካኝነት ከመረብ አሳርፈው አቻ ሆነዋል። በ9ኛው ደቂቃም ጥሩ አጋጣሚ አግኝተው አልተጠቀሙበትም።</p>

<p>ቡናዎች በዕለቱ እንደተጠበቁት ሆነው አልተገኙም። በተለይ የመድኖች የግል ችሎታን ተያይቶ መጫወት ቡናዎችን እንደልባቸው ለማንቀሳቀስ አላስቻላቸውም በ34ኛው ደቂቃም መድኖች ተቀባብለው በማለፍ በያሬድ የማነ አማካኝነት ሁለተኛ ግብ አስቆጥረዋል።</p>

<p>ከ35ኛው ደቂቃ በኋላ በሁሉም በኩል የታየው ፉክክር ጥሩ ቢሆንም ጨዋታው ኃይል የተቀላቀለበት ነበር። በዚህም ከቡና ማሞዓለም ሻንቆና ተካበ ውብሸት፤ ከመድን ደግሞ ቴዎድሮስ ብርሃኑ የቢጫ ካርድ አይተዋል።</p>

<p>የሁለተኛው ግማሽ የጨዋታ ክፍለ ጊዜ እንደተጀመረ ቡናዎች ግብ ለማስቆጠር የተሻለ ጥረት ቢያደርጉም እስከ 67ኛው ደቂቃ ድረስ አልተሳካላቸውም። በ68ኛው ደቂቃ ሚካኤል ዋለልኝ ለቡድኑ ሁለተኛውን ግብ አስቆጥሮ የቡናን ተስፋ ማለምለም ችሎ ነበር።</p>

<p>መድኖች ሁለተኛው ግብ እስከተቆጠረባቸው ድረስ ብልጫ ነበራቸው። በተለይ በ11ኛው ደቂቃ ሐሰን በሽር ያገኘውን አጋጣሚ ተጠቅሞበት ቢሆን ቡድኑ አሸንፎ እንደሚወጣ ባስቻለው ነበር።</p>

<p>ከ68ኛው ደቂቃ በኋላ ቡናዎች ሙሉ ነጥብ ይዘው ለመውጣት ጥረት ቢያደርጉም መድኖች ከፍተኛ ጥረት በማድረግ ነጥብ ለመጋራት በቅተዋል። ኢትዮጵያ ቡና በዕለቱ ከሽንፈት በመዳኑ አሥራ አምስት ነጥብ በመያዝ የሻምፒዮናው አንዱ ተፎካካሪ መሆኑን አስጠብቆ ሊወጣ ችሏል።</p>

<p>በተመሳሳይ ሁኔታ ትናንት በተካሄዱት ግጥሚያዎች አዲስ አበባ ላይ ቅዱስ ጊዮርጊስ ወንጂ ስኳርን 3ለ1 ሲረታ፤ ኒያላና አርባ ምንጭ ጨርቃጨርቅ 2ለ2 ተለያይተዋል። በተጨማሪም መቀሌ ላይ ጉና ንግድ ምድር ባቡርን 3ለ1፤ በአዋሳ አዋሳ ከነማ ትራስ ኢትዮጵያን እንዲሁም በአምቦ ሙገር ሲሚንቶ ባንኮችን 4ለ0 አሸንፈዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 22 ቀን 1994</a></p>

</body>
</html>	














