<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሮድካስቲንግ አዋጅን በሥራ ላይ ለማዋል የሚያስችሉ ተግባራት እንደሚካሄዱ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የብሮድካስቲንግ አዋጅን በሥራ ላይ ለማዋል የሚያስችሉ ተግባራት እንደሚካሄዱ ተገለጸ</h1>


<p>በዘንድሮ ዓመት የብሮድካስቲንግ አዋጅን በሥራ ላይ ለማዋል የሚያስችሉ ተግባራት እንደሚካሔዱ የማስታወቂያ ሚኒስትሩ አስታወቁ። ፓርላማው የፌዴራል መንግሥት ሠራተኞችን ጨምሮ ሦስት አዋጆችን አጸደቀ።</p>

<p>የሕዝብ ተወካዮች ምክር ቤት ትናንት ባካሄደው የዚህ ዓመት 10ኛ መደበኛ ስብሰባ ላይ የማስታወቂያ ሚኒስትሩ አቶ በረከት ስምኦን የ1994 ዓ.ም በጀት ዓመት ዕቅድ ሪፖርትን ባቀረቡበት ወቅት እንደገለጹት፣ ሚኒስቴሩ የብሮድካስቲንግ አዋጅን በሥራ ላይ ለማዋል የብሮድካስቲንግ ኤጀንሲን የማደራጀት ተግባራትን ያካሂዳል።</p>

<p>ሚኒስቴሩ በኤሌክትሮኒክስ ሚዲያ ለመሠማራት ጥያቄ ለሚያቀርቡ ዜጎች ሕጉ በሚፈቅደው መሠረት ፈቃድ ለመስጠትና አዋጁ ሳይዘገይ ሥራ ላይ የሚውልበትን ሁኔታ እንደሚያመቻችም አስታውቀዋል።</p>

<p>በግሉ ፕሬስ የሚሠሩት ስህተቶችና የፕሬስ ነጻነትን አደጋ ላይ የሚጥሉ ሁኔታዎች በግል የኤሌክትሮኒክስ ሚዲያዎች እንዳይከሰት ጥንቃቄ የተሞላበት አሠራር ሥራ ላይ እንደሚውልም አስረድተዋል።</p>

<p>አቶ በረከት እንዳሉት በአሁኑ ወቅት በግሉ ፕሬስ የፕሬስ ነጻነትን አደጋ ላይ የሚጥሉ ሁኔታዎች ለማስተካከል ሚኒስቴሩ ከኢትዮጵያ ነጻ ጋዜጠኞች ማኅበር (ኢነጋማ) ጋር በመነጋገር ችግሩን ለማስተካከል የሚያስችል ዓውደጥናት ለማካሄድ በዝግጅት ላይ ነው።</p>

<p>የኢነጋማ መሪዎች ችግሩን ለማስተካከል የሚያስችል መድረክ መፈጠር እንዳለበት ስምምነት ላይ መድረሳቸውንም ጠቁመው፤ በዓውደ ጥናቱ ችግሮቹ ላይ ያተኮረ ውይይት እንደሚካሄድና በሚዘጋጀው ሥነ ምግባር ደንብ ለሚንቀሳቀሱ የግል ፕሬሶች ለሥራቸው አጋዥ ሁኔታዎች እንደሚመቻቹላቸው ገልጸዋል።</p>

<p>በዚህ ዓመት እያንዳንዱ የመንግሥት መሥሪያ ቤትና የመንግሥት ባለሥልጣናት ኢንፎርሜሽን ለሕዝብ የሚገልጹበት ሁኔታ እንደሚመቻችም አመልክተው፤ ኢንፎርሜሽን ከመንግሥት ወደ ሕዝብ ብቻ ሳይሆን ከሕዝብ ወደ መንግሥትም የሚተላለፍበት ሁኔታም እንደሚኖር ይፋ አድርገዋል።</p>

<p>በማስታወቂያ ሚኒስቴርና በመንግሥት መገናኛ ብዙኃን መካከልም ሙያዊ ነጻነትን የጠበቀ ቅንጅታዊ አሠራር ለመፍጠርና የሬዲዮ ሥርጭትን በእጥፍ ለማስፋፋትና ለማጠናከር የተለያዩ ተግባራት እንደሚካሄዱ ሚኒስትሩ አመልክተዋል።</p>

<p>የቴሌቪዥን አገልግሎቱን ለማስፋፋትም በዕቅድ የተያዙት የማስፋፊያ ሥራዎች በፍጥነት እንደሚከናወኑና ጋዜጦችም የተሻለ ደረጃ እንዲኖራቸው የተለያዩ ተግባራት እንደሚከናወኑ የጠቀሱት አቶ በረከት፤ የመገናኛ ብዙኃን ማሠልጠኛ ኢንስቲትዮትን የማሠልጠን አቅም ለማሳደግ የሚያስችሉ ተግባራት እንደሚካሄዱ ተናግረዋል።</p>

<p>በሚኒስቴሩ ሪፖርት ላይ የምክር ቤቱ አባላት ባካሄዱት ሰፊ ውይይት አንዳንድ የምክር ቤቱ አባላት የግሉ ፕሬስ ከሚጫወተው ገንቢ ሚና እየተጫወተ ነው ሲሉ አስረድተዋል። ሚኒስትሩ ግን የግሉ ፕሬስ ከገምቢነት ይልቅ አፍራሽ ሚና እየተጫወተ መሆኑን አመልክተዋል።</p>

<p>የሕዝብ ተወካዮች ምክር ቤት በትናንት ውሎው በምክር ቤቱ የአስተዳደር ጉዳይ ቋሚ ኮሚቴ ተገምግሞ የቀረበውን የፌዴራል መንግሥት ሠራተኞችን፣ የምክር ቤቱን የዕረፍትና የሥራ ጊዜን ለመወሰን የወጣውን አዋጅ ለማሻሻልና በኢትዮጵያና በአፍሪካ ልማት ፈንድ መካከል የተደረገውን የብድር ስምምነት ለማጽደቅ የወጡትን ረቂቅ አዋጆችን ጨምሮ ሦስት አዋጆችን አጽድቋል።</p>

<p>የተወካዮች ምክር ቤትን የዕረፍትና የሥራ ጊዜን ለመወሰን የወጣውን አዋጅ ለማሻሻል በወጣው አዋጅ መሠረት የምክር ቤቱ የሥራ ጊዜ በየዓመቱ ከመስከረም ወር የመጨረሻ ሣምንት ሰኞ እስከ ጥር 30 እና ከመጋቢት 1 እስከ ሰኔ 30 ድረስ ይሆናል።</p>

<p>የዕረፍት ጊዜው ደግሞ ከየካቲት 1 እስከ የካቲት 30 እና ከሐምሌ 1 እስከ መስከረም ወር የመጨረሻ ሣምንት ሰኞ ዋዜማ ድረስ እንደሚሆን አዋጁ ደንግጓል።</p>

<p>በሌላ በኩል በኢትዮጵያና በአፍሪካ ልማት ፈንድ መካከል የተደረገው የ349 ሚሊዮን ብር የብድር ስምምነት በአማራ ክልል ለሚገኘው የቆጋ መስኖ ልማት ተፋሰስ እንክብካቤ ፕሮጀክት ማስፈጸሚያ የሚውል ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 26 ቀን 1994</a></p>

</body>
</html>	














