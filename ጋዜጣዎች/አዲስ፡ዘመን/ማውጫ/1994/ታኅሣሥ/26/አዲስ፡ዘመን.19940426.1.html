<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ71 ቢሊዮን ብር በላይ ካፒታል ላላቸው ፕሮጀክቶች ፈቃድ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከ71 ቢሊዮን ብር በላይ ካፒታል ላላቸው ፕሮጀክቶች ፈቃድ ተሰጠ</h1>


<p>በመላ ኢትዮጵያ ባለፉት ዘጠኝ ዓመታት 71 ነጥብ 9 ቢሊዮን ካፒታል ላላቸው ስድስት ሺ 510 ፕሮጀክቶች የኢንቨስትመንት ፈቃድ መስጠቱን የኢትዮጵያ ኢንቨስትመንት ባለሥልጣን አስታወቀ። </p>

<p>ባለሥልጣኑ ይህን ያስታወቀው ኢንቨስትመንትን በማበረታታትና በማስፋፋት ረገድ በየክልሎቹ የሚካሄደውን እንቅስቃሴ በተመለከተ ልምድ ለመለዋወጥ፣ ያጋጠሙ ችግሮች ካሉ የሚወገዱበትን በጋራ ለማፈላለግ በአዋሳ ከተማ በተዘጋጀው የሦስት ቀን ዓውደ ጥናት ላይ ነው።</p>

<p>በዓውደ ጥናቱ ላይ ባለሥልጣኑ ባቀረበው ሪፖርት እንደተመለከተው በባለሥልጣኑና በክልል የኢንቨስትመንት ጽሕፈት ቤቶች ፈቃድ ከተሰጣቸው ከእነዚሁ ፕሮጀክቶች መካከል ማምረት የጀመሩ 15 ነጥብ 3 ቢሊዮን ካፒታል ያላቸው አንድ ሺ 890 ፕሮጀክቶች ለ76ሺ ሰዎች ቋሚ የሥራ ዕድል ፈጥረዋል።</p>

<p>ሌሎች 19 ነጥብ 3 ቢሊዮን ብር ካፒታል ያላቸው አንድ ሺ 164 ፕሮጀክቶች በግንባታ ላይ እንደሚገኙና ግንባታቸው ተጠናቆ ማምረት ሲጀምሩ ለ65ሺ ያህል ሰዎች ቀሚ ሥራ እንደሚያስገኙ ይጠበቃል።</p>

<p>ቀሪዎቹ ግንባታ ለመጀመር በዝግጅት ላይ መሆናቸውንና ሁሉም ፕሮጀክቶች ማምረት ሲጀምሩ ለ335ሺ ያህል ሰዎች ቋሚና ለ521 ሺ ያህል ሰዎች ደግሞ ጊዜያዊ የሥራ ዕድል እንደሚፈጥሩ በሪፖርቱ ላይ ተጠቁሟል።</p>

<p>የኢንቨስትመንት ፈቃድ ከወሰዱት ባለሀብቶች መካከል 90 በመቶ የሚሆኑት በአራት ክልሎች ማለትም ኦሮሚያ፣ትግራይ፣ አማራን ደቡብ ውስጥ የሚንቀሳቀሱ መሆኑን አመልክቷል።</p>

<p>በአንፃሩ በአፋር፣ ሱማሌ ፣ ቤኒሻንጉል ጉሙዝና ጋምቤላ ክልሎች ፈቃድ የተሰጣቸው ፕሮጀክቶች ቁጥር አነስተኛ መሆኑ በሪፖርቱ ላይ ተገልጿል።</p>

<p>መንግሥት በእነዚህ ክልሎች ለሚንቀሳቀሱ ባለሀብቶች የተሻለ ማበረታቻ እያደረገ ቢሆንም፣ ክልሎቹ ከዋና ዋና የገበያ ማዕከላት ርቀው መገኘታቸውና የመሠረተ-ልማት አውታሮቻቸው ገና ያልዳበሩ በመሆናቸው ለቁጥሩ ማነስ ምክንያት መሆኑ በሪፖርቱ ተጠቅሷል።</p>

<p>ይህንኑ በሂደት ለመቀየርና ኢንቨስተሮችን ለመሳብ የመሠረተ-ልማት አውታሮችን በመዘርጋት፤ ያሉትን በማሻሻል፣ የሠለጠነ የሰው ኃይል በማፍራትና በክልል ደረጃ የሚሰጡ ማበረታቻዎችን አውጥቶ ተግባራዊ በማድረግ ረገድ የክልል መንግሥታት ከፍተኛ ጥረት ማድረግ እንደሚኖርባቸው ሪፖርቱ አስገንዝቧል።</p>

<p>ዛሬ ይጠናቀቃል ተብሎ በሚጠበቀው በዚሁ ዓውደ ጥናት የሁሉም ክልሎች ኢንቨስትመንት ጽሕፈት ቤቶች ኃላፊዎች የተሳተፉ ሲሆን፣ በደቡብ ክልል በመካሄድ ላይ የሚገኙ የኢንቨስትመንት እንቅስቃሴዎችን ለመቃኘት የመስክ ጉብኝት እንደሚደረግም ተጠቁሟል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 26 ቀን 1994</a></p>

</body>
</html>	














