<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ መንግሥት ሀገሪቱን የአሸባሪዎች መናኸሪያ እያደረጋት ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሶማሊያ መንግሥት ሀገሪቱን የአሸባሪዎች መናኸሪያ እያደረጋት ነው ተባለ</h1>


<p>በስልጣን ላይ ያለው የሶማሊያ የሽግግር መንግሥት የዓለም አቀፍ አክራሪ የእስልምና ቡድኖች ጋር በማበር ሀገሪቱን የአሸባሪዎች መናኸሪያ እያደርጋት ነው ሲሉ ሚስተር ሁሴን አይዲድ አስታወቁ።</p>

<p>የሶማሊያ ብሔራዊ ኅብረት ሊቀመንበር ሚስተር ሁሴን አይዲድ የወቅቱን የሀገሪቱን ተጨባጭ ሁኔታ በማስመልከት ትናንት አዲስ አበባ ውስጥ መግለጫ በሰጡበት ወቅት እንዳሉት፤ የሶማሊያ የሽግግር መንግሥት በአብዛኛው የተመሰረተው ከአልቃይዳ ጋር ግንኙነት አለው ተብሎ ከሚጠረጠረው ከአል-ኢትሃድ አል-እስላሚያ ቡድን ነው።</p>

<p>በሶማሊያ ዘላቂ እርቅና ሰላም ለማምጣት ሁሉንም የፖለቲካ ተፋላሚዎችን ያቀፈ ማዕከላዊ መንግሥት ማቋቋም እንደሚያስፈልግ የገለጹት ሚስተር አይዲድ የአል-ኢትሃድ አል-እስላሚያ ቡድን ዋንኛ ዓላማ ሀገሪቱን ወደ ዓለም አቀፍ የእስላማዊ አክራሪ መረብ ማስገባት እንደሆነ ተናግረዋል።</p>

<p>እንደ ሚስተር ሁሴን አይዲድ አባባል በአሁኑ ወቅት የኦሳማ ቢላደንና የተባባሪ አሸባሪዎች የክፉ ቀን መሸሸጊያ ተብላ በተፈረጀችው ሶማሊያ የሚንቀሳቀሰው አል-ኢትሃድ በአጎራባች አገሮች በተለይም በኢትዮጵያና በኬንያ አለመረጋጋት እንዲፈጠር ይጥራል።</p>

<p>አል-ኢትሃድ አል-እስላሚያ ከአሁን ቀደም በአፍሪካ አንድነት ድርጅት የመሪዎች ስብሰባ ወቅት አዲስ አበባ ውስጥ በፕሬዚዳንት ሙባረክ እንዲሁም በዶክተር አብዱል መጂድ ሁሴን ላይ የፈጸመው የመግደል ሙከራ፣ በዓለም አቀፍ እስላማዊ አክራሪና አሸባሪ ቡድኖች ጋር ቁርኝት እንዳለው ያመለክታል ብለዋል።</p>

<p>ድርጅታቸው ዓለም አቀፍ አሸባሪዎችን አጥብቆ እንደሚቃወም የገለጹት ሚስተር አይዲድ፣ በሶማሊያ ሁሉንም ተፋላሚ ቡድኖችን ያቀፈ ማዕከላዊ መንግሥት ለመመስረት ለሚደረገው ጥረት መሳካት ኢትዮጵያን ጨምሮ ሁሉም አጎራባች አገሮች የሚሰጡትን ድጋፍ አጠናክረው መቀጠል እንዳለባቸው አሳስበዋል።</p>

<p>በሶማሊያ የተለያዩ ተፋላሚ ቡድኖች መካከል የእርስ በርስ ግጭት የተጀመረው የዚያድ ባሬ መንግሥት እኤአ በ1991 ከተንኮታኮተ በኋላ መሆኑ ይታወቃል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 16 ቀን 1994</a></p>

</body>
</html>	














