<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የንጉሥ ፋሲለደስ መታጠቢያ ሥፍራና የነቀምት ቤተመንግሥት ዕድሳት ሊደረግላቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የንጉሥ ፋሲለደስ መታጠቢያ ሥፍራና የነቀምት ቤተመንግሥት ዕድሳት ሊደረግላቸው ነው</h2>


<p>ታሪካዊውን የንጉሥ ፋሲለደስ የመታሰቢያ ሥፍራ ወደ ነበረበት ለመመለስና ለማጠናከር የ841 ሺ 922 የአሜሪካን ዶላር ስምምነት በኢትዮጵያና በኖርዌይ መንግሥታት መካከል ተፈረመ።</p>

<p>ስምምነቱን አዲስ አበባ ውስጥ የፈረሙት የገንዘብና ኢኮኖሚ ልማት ሚኒስትር ደኤታ ዶክተር ሙሉ ቀጸላና በኢትዮጵያ የኖርዌይ አምባሳደር ሚኒስተር ኦስካር ኤስ ኦስካርስን ናቸው።</p>

<p>ኤምባሲው ትናንት በላከው መግለጫ እንዳስታወቀው፣ በስምምነቱ መሠረት መልሶ የመገንባቱ ሥራ በሚቀጥሉት አምስት ዓመታት ውስጥ ይጠናቀቃል።</p>

<p>የግንባታው ዋና ዓላማ የመታሰቢያ ሥፍራው ቀድሞ የነበረውን ታሪካዊ ቅርጽ እንደነበረ ለማቆየት መሆኑን መግለጫው ጠቁሟል።</p>

<p>በተጨማሪም ይህንኑ ታሪካዊ ቅርስ እንደነበር ለማቆየት በሚደረገው ድጋፍ በዓለም አቀፋዊ ባለሙያዎችና ተቋማት መካከል ዘላቂ የሆነ ግንኙነት ለመፍጠር እንደሚያስችልም አመልክቷል።</p>

<p>እንደ ፋሲለደስ ያሉትን ታሪካዊ ቅርሶችን መልሶ ለማጠናከር የኖርዌይ መንግሥት ቅድሚያ ከሚሰጣቸው አካባቢዎች አንዱ መሆኑንም ገልጿል።</p>

<p>የመታጠቢያ ሥፍራው እንደገና ወደ ነበረበት መመለስ ለኢትዮጵያ ሕዝብ እንደዋነኛ ሀብት እንደሚቆጠርም መግለጫው አመልክቷል።</p>

<p>ከረጅም ጊዜ ጀምሮ የመታጠቢያ ሥፍራው በየዓመቱ ለሚከበረው የጥምቀት በዓል ሲያገለግል መቆየቱን ያስታወሰው የኤምባሲው መግለጫ በርካታ ቱሪስቶች እንደሚጎበኙትም አስታውቋል።</p>

<p>በሌላ በኩል ደግሞ በነቀምቴ ከተማ የሚገኘውና የ110 ዓመት ዕድሜ ያለውን ታሪካዊ ቤተመንግሥት ጠግኖ በቅርስነት ለማቆየት ከግማሽ ሚሊዮን ብር በላይ መመደቡን የዞኑ ባህልና ማስታወቂያ መምሪያ ገለጸ።</p>

<p>የመምሪያው ኃላፊ አቶ አምሳሉ ተመስገን እንደገለጹት፣ በ1884 በወቅቱ የወለጋ ገዢ በነበሩት በደጃዝማች ኩምሳ ሞረዳ የተሠራውን ይህንኙ ቤተመንግሥት ለማስጠገን ዘንድሮ ለጥገና 505 ሺህ ብር ተመድቧል።</p>

<p>ይኸው ታሪካዊ ቤተመንግሥት ሁለት ፎቆች ያሉት ሲሆን በውስጡም የደጃዝማቹ የፍርድ ችሎት አዳራሽ፣ የግብር መብያ የእንግዶች መቀበያ፣ የቤተሰብ መኖሪያ፣ የምግብ አዳራሽ የወግ ዕቃዎች ቤት፣ የገንዘብ ቤትና የመሳሰሉት በርካታ ክፍሎችን ያካተተ ነው።</p>

<p>ከረጅም ዓመታት ምንም ዓይነት ጥገና ሳያገኝ በመቅረቱ ጉዳት እየደረሰበት ታሪካዊነቱን ወደ ማጣት ታቃርቦ የነበረው ቤተመንግሥት በቅርስ ጥናትና ጥበቃ እንዲሁም በባህልና ማስታወቂያ ቢሮ ባለሙያዎች በተካሄደው ጥናት መሠረት ለጥገናው ቅድመ ዝግጅት መጠናቀቁን የመምሪያው ኃላፊ አቶ አምሳሉ ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 10 ቀን 1994</a></p>

</body>
</html>	














