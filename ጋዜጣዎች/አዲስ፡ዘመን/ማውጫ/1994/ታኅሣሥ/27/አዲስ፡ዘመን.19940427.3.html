<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወሰን ተሻጋሪ ወንዞችን አስመልክቶ የተጀመረው የትብብር ሂደት ተስፋ ሰጭ መሆኑ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወሰን ተሻጋሪ ወንዞችን አስመልክቶ የተጀመረው የትብብር ሂደት ተስፋ ሰጭ መሆኑ ተገለጸ</h1>


<p>በኢትዮጵያ፣ በግብጽና በሱዳን አገሮች መካከል በንዑስ ተፋሰስ ደረጃ የተጀመሩት የትብብር እንቅስቃሷዎች ተስፋ ሰጪ መሆናቸውን የውሃ ሀብት ሚኒስትር አስታወቁ።</p>

<p>በናይል ተፋሰስ የትብብር ሂደትና በውሃው ክፍለ ኢኮኖሚ ማሻሻያ ዕርምጃዎች ላይ የሚመክር የሁለት ቀናት ዓውደ ጥናት ትናንት አዲስ አበባ ውስጥ ሲጀመር ሚኒስትሩ አቶ ሽፈራው ጃርሶ ባደረጉት ንግግር፤ የወሰን ተሻጋሪ ወንዞችን በማስመልከት የተጀመረው የትብብር ሂደት ወሳኝ ደረጃ ላይ እንደሚገኝ ገልጸዋል።</p>

<p>እንደ ሚኒስትሩ አባባል የምክክር ስብሰባው ዓላማ በናይል ተፋሰስ ትብብር ሂደት እስከዛሬ ድረስ የተደረጉትን እንቅስቃሴዎች ማሳወቅና በዚሁ ዙሪያ ገንቢ ሀሳቦችን በማፍለቅ ለመመካከር፤ እንዲሁም የውሃውን ክፍለ ኢኮኖሚ የማሻሻያ እርምጃዎችን ለማሳወቅና በውይይት ለማዳበር ነው።</p>

<p>በዚሁ ውይይት ላይ ዘላቂ ወደሆነው የትብብር ስምምነት እንዴት መድረስ ይቻላል? ካለው የዓለም ተጨባጭ ሁኔታ ጋርና ከአገሪቱ ጥቅም ጋር የተጣጣመ ምን ዓይነት ሕግና የአደረጃጀት ሥርዓት በተፋሰሱ ውስጥ መፈጠር አለበት? በተፋሰሱ ውስጥ ግዙፍ ኢንቨስትመንት ለመሳብና በተለይ ዓለም አቀፍና አህጉራዊ የገንዘብ ተቋማትን ለመሳብ ምን መደረግ አለበት? በሚሉ ሃሳቦች ላይ ሰፊ ውይይት ተደርጎ አንድ የውሳኔ ሃሳብ ላይ እንደሚደረስም ገልጸዋል።</p>

<p>እንዲሁም በናይል ተፋሰስ የልማት ፕሮጀክቶችን ከአካባቢ ጥበቃና ከዘላቂ ልማት ጋር ለማጣጣም መወሰድ ያለባቸው ዕርምጃዎች ምንድናቸው? የውሃውን ክፍለ ኢኮኖሚ ለማልማትና የትብብር ሂደት ተግባራዊነት ላይ ምን ዓይነት የአቅም ግንባታ ያስፈልጋል? እንዴትስ በአጭርና በረጅም ጊዜ የአቅም ግንባታ ይተገበራል በሚሉና በሌሎችም ተጓዳኝ ነጥቦች ላይ ውይይት ይደረጋል።</p>

<p>የውሃውን ክፍለ ኢኮኖሚ ልማት በአንድ ተቋም ብቻ የሚተገበር ሳይሆን የሁሉንም ኅብረተሰብ ተሳትፎ እንደሚጠይቅ ያመለከቱታ ሚኒስትሩ፤ በተለይም የሚመለከታቸው ምሁራንና ተመራማሪዎች ለክፍለ ኢኮኖሚው ሁለገብ የውሃ ሀብት አስተዳደርና አጠቃቀም የሚያበረክቱት አስተዋጽኦ ለአገሪቱ ዕድገት ወሳኝ ነው ብለዋል።</p>

<p>የወሰን ተሻጋሪ ወንዞችን ጥናትና ልማት መምሪያ ተወካይ አቶ ሙሳ መሐመድ በበኩላቸው ከአንድ ዓመት በፊት ደብረዘይት በሚገኘው ማኔጅመንት ተቋም ተመሳሳይ ስብሰባ መደረጉና ይኸው ስብሰባም የዚያ ቀጣይ መሆኑን ገልጸዋል።</p>

<p>በዓውደ ጥናቱ ላይ 70 የሚሆኑ ከውሃ ሀብት ሚኒስቴር፣ ከፌዴራል መንግሥት መሥሪያ ቤቶች የተውጣጡ ከፍተኛ የውሃ ሀብት ባለሙያዎች፣ ከአዲስ አበባ ዮኒቨርሲቲ፣ በውጭ አገር የሚሠሩ ኢትዮጵያውያን ባለሙያዎች ተካፋይ ሆነዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 27 ቀን 1994</a></p>

</body>
</html>	














