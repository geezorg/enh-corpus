<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመጭዎቹ ዓመታት ከ45ሺ ሔክታር መሬት በላይ የመስኖ ልማት ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመጭዎቹ ዓመታት ከ45ሺ ሔክታር መሬት በላይ የመስኖ ልማት ይካሄዳል</h1>


<p>በሁለተኛው የአምስት ዓመት መርሀ ግብር 45ሺ 567 ሄክታር ሊያለሙ የሚችሉ የመስኖ ፕሮጀችቶች ግንባታ ለማካሄድ እቅድ መያዙን የውሀ ሀብት ሚኒስትሩ አስታወቁ። የውሀው ዘርፍ ያለበትን የፋይናንስ ችግር ለመፍታት የውሀ ሀብት ልማት ፈንድ እንደሚቋቋም ገለጹ።</p>

<p>የውሀ ሀብት ሚኒስትሩ አቶ ሺፈራው ጃርሶ ትናንት በሚኒስቴር መሥሪያ ቤቱና በክልሎች መካከል ሊኖር የሚችለውን የሥራ ቅንጅት በተመለከተ በመካሄድ ላይ ባለው አውደ ጥናት ላይ ባደረጉት ንግግር 45ሺ 567 ሄክታር ሊያለሙ የሚችሉና ለ182ሺ 268 አባወራዎች ጥቅም የሚሰጡ አነስተኛ የመስኖ ልማት ፕሮጀክቶች እንደሚካሄዱ ገልጸዋል።</p>

<p>በተጨማሪም 32 ሺ 600 ሄክታር ሊያለሙ የሚችሉ አራት የመለስተኛና ሰፋፊ የመስኖ ልማቶች ግንባታና ማሻሻያ ሥራ እንደሚካሄድ ጠቁመዋል።</p>

<p>200ሺ ሔክታር መሬት ላይ ጥናት ለማካሄድ መታቀዱን ሚኒስትሩ አባራርተዋል።</p>

<p>በመርሀ ግብሩ ማጠቃለያ ላይ የገጠር ውሀ አቅርቦትን 40 በመቶ፣ የከተማ መጠጥ ውሀን 91 በመቶ፣ አጠቃላይ የመጠጥ ውሀ አቅርቦትን ደግሞ 48 በመቶ ለማድረስ መታቀዱንም ከክልል መስተዳድሮች የተገኙ መረጃዎችን ጠቅሰው አቶ ሽፈራው ገልፀዋል።</p>

<p>በአጠቃላይ የውሀ ሀብት ጥበቃና እንክብካቤ እና ከጎርፍ መከላከልና ተፋሰስ ልማት ጋር የተያያዙ በርካታ ሥራዎች እንደሚሰሩም ጠቁመዋል።</p>

<p>አነስተኛ መስኖ ልማት ላይ ተጠቃሚውን በአግባቡ አደራጅቶና መሰረተ ልማቱን ከኤክስቴንሽን ፓኬጅ ከማኅበራት ማደራጃ እና የብደርና ቁጠባ አገልግሎት ጋር አቀናጅቶ ማካሄድ እንደሚጠበቅም ገልጸዋል።</p>

<p>በመለስተኛና ሰፋፊ እርሻዎች ላይ ያለው አቅጣጫ የመንግሥትን፣ የኅብረተሰቡንና የግሉን ዘርፍ በሚያሳትፍና የአገሪቱን የአግሮ ኢንዱስትሪና የኤክስፖርት አቅም የሚያጎለብትና የሚደግፍ መሆን ይኖርበታል ብለዋል።</p>

<p>የውሀ ልማት ዘርፍ ካሉበት ከፍተኛ ችግሮች መካከል ዋነኛው የፋይናንስ አቅም ማጣት መሆኑን ሚኒስትሩ ጠቁመው፣ ይህን ችግር ለመፍታትም የውሀ ልማት ፈንድ እንደሚቋቋም አመልክተዋል።</p>

<p>የሚቋቋመው ልማት ፈንድም ፖሊሲው ላይ በተቀመጠው መሠረት የከተማ መጠጥ ውሀና የመስኖ ልማት እቅዶችን የዋጋ ማስመለስ ጽንሰ ሀሳብን እስከተከተሉ ድረስ ፋይናንስ ሊያደርግ የሚችል መሆኑን ተናገረዋል።</p>

<p>የፈንዱ መቋቋም በከፍተኛ ደረጃ በክልሎች ቀመር ውስጥ ለመስራት የማይችሉ ፕሮጀክቶችን ለማካሄድ እድል እንደሚሰጥም አመልክተዋል።</p>

<p>የውሀ ሀብት ሚኒስቴር የፕላንና ፕሮጀክት መምሪያ ኃላፊ የሆኑት አቶ ጉልላት ብርሀኔ በበኩላቸው 30ሺ 863 ሄክታር ሲያለሙ የሚችሉ 325 ፕሮጀክቶች ዝርዝር ጥናትና ዲዛይን እንደሚካሄድ ገልጸዋል።</p>

<p>የሦስት ናሙና የተራራማ ቦታዎችን ውሃ በመከተር ከመስኖ ልማት ጥናት እስከ ግንባታ ሥራ እንደሚካሄድም ጠቁመዋል።</p>

<p>በመስተኛና ሰፋፊ መስኖ ልማት ዘርፍም 200 ሺ ሄክታር መሬት ሊያለሙ የሚችሉ የ4 ፕሮጀክቶች የጥናትና ዲዛይን ሥራ እንደሚካሄድ ጠቁመዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 2 ቀን 1994</a></p>

</body>
</html>	














