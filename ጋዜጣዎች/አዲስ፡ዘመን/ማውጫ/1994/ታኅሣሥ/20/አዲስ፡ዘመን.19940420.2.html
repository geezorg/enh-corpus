<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሥነ ምግባር ፀረ ሙስና ዓቃቤ ሕግ በእነ አሰፋ አብርሃ ቅድመ ክስ ዝግጅቱን እንደገና አሻሽሎ እንዲያቀርቡ ታዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሥነ ምግባር ፀረ ሙስና ዓቃቤ ሕግ በእነ አሰፋ አብርሃ ቅድመ ክስ ዝግጅቱን እንደገና አሻሽሎ እንዲያቀርቡ ታዘዘ</h2>


<p>የሥነ ምግባር ጸረ-ሙስና ኮሚሽን በሙስና ክስ በመሠረተባቸው በእነ አቶ አሰፋ አብርሃ 12 ግለሰቦች የቅድመ ክስ ዝግጅት እንዲያቀርብ በታዘዘው መሠረት አሟልቶ ባለማቅረቡ በድጋሚ አሻሽሎ እንዲያቀርብ የፌዴራሉ ጠቅላይ ፍርድ ቤት ትናንት ብይን ሰጠ።</p>

<p>የሪፖርተር ጋዜጣ ዋና አዘጋጅ ደግሞ የችሎቱን የታህሣሥ 4 ቀን 1994 ዓ.ም ውሎውን አስመልክቶ ታህሳስ 8 ቀን 1994 ዓ.ም በጋዜጣቸው አምድ ላይ ስለጻፋት ጉዳይ ቀርበው እንዲያስረዱ መጥሪያ እንዲጻፍላቸው ትዕዛዝ ሰጠ።</p>

<p>የኮሚሽኑ ዓቃቤ ሕግ ባቀረበው የቅድመ ክስ መግለጫ የምሥክሮቹን ዝርዝርና የሰነድ ማስረጃውን ከመግለጹ በስተቀር የትኛው ምስክር በየትኛው ተከሳሽ ላይና በየትኛው ክስ እንደሚመስከር የሰነድ ማስረጃውም እንደዚሁ ለየትኛው ተከሳሽና ለየትኛው ክስ እንደሚያገለግል አላብራራም ሲል ጠቅላይ ፍርድ ቤቱ በብይኑ አመልክቷል።</p>

<p>የተከሳሾቹ ጠበቆችና ተከሳሾቹ ራሳቸው መግለጫው ሕጉ በሚፈቅደው መሠረት ያልቀረበና ተከሳሾቹም ለመከላከል ቅድመ ዝግጅት እንዳያደርጉ የሚከለክል በመሆኑ ፍርድ ቤቱ እንዳይቀበለው ማመልከታቸውን ችሎቱ አስታውሶ፤ ዓቃቤ ሕጉ ያቀረበው መግለጫ ተብራርቶ የቀረበ ነው ለማለት ስለማይቻል የቀረበው ተቃውሞ ትክክል ነው በማለት በድጋሚ ተሻሽሎ እንዲያቀርብ ትዕዛዝ ሰጥቷል።</p>

<p>አራተኛው ተከሳሽ አቶ ታምራት ላይኔ ታህሣሥ 11 ቀን 1994 ዓ.ም በጽሑፍ ያቀረቡት አቤቱት በተመለከተም ፍርድ ቤቱ ያልተቀበለው በመሆኑ ከመዝገቡ እንዲወገድ በማለት ለተከሳሹ እንዲመለስላቸው አድርጓል።</p>

<p>በሌላ በኩል ደግሞ አንደኛው ተከሳሽ አቶ አሰፋ አብርሃ ስንያዝ ከቤታችንና ከጽሕፈት ቤታችን የተወሰዱና በክርክር ጊዜ የሰንድ ማስረጃዎች እንዲመለሱልን ለከፍተኛው ፍርድ ቤት አመልክተን ስላልተመለሱልን እንዲመለሱ ትዕዛዝ ይሰጥልን በማለት አመልክተዋል።</p>

<p>እንዲሁም በዚህ ጉዳይ ላይ አንድ እህታችንን ጨምሮ አምስት ቤተሰብ በቁጥጥር ሥር በመዋላችንና በማረሚያ ቤቱም በተለያዩ ቦታዎች ተይዘን ስለምንገኝ የምትጠይቀን አንድ እናታችን ሁላችንንም በአንድ ጊዜ ልትጠይቀን ባለመቻሏ እንዲሁም እኛ ራሳችንም በተከሰስንበት ጉዳይ ለመከላከል የሚያስችለንን ለመመካከር እንድንችል በአንድ አካባቢ እንድንታሰር ለወህኒ ቤቱ ትዕዛዝ ይሰጥልን ሲሉ አመልክተዋል።</p>

<p>አቶ ታምራት በበኩላቸው ለፍርድ ቤቱ የማዘጋጀውን ጽሑፍ እንዳላቀርብ ማረሚያ ቤቱ እየከለከለኝ ስለሆነና ይህ ደግሞ ሕገ መንግሥታዊ መብቴ በመሆኑ ፍርድ ቤቱ ትዕዛዝ ይስጥልኝ በማለት ጠይቀዋል።</p>

<p>የሥነ ምግባርና ጸረ ሙስና ዓቃቤ ሕግም ታህሣሥ 11 ቀን በዋለው ችሎት የተከሳሽ ጠበቆችና አራተኛው ተከሳሽ ፍርድ ቤቱ ያላዘዘውን እንደጻፍን፤ ሥርዓት በሌለው ሁኔታ ተግባራችንን እንዳልተወጣንና ፍርድ ቤቱም በእኛ ትዕዛዝ እንደሚሠራ ተደርጎ የተነገረበት ሁኔታ ስለነበረ ፍርድ ቤቱ በዝምታ ያልፈዋል የሚል ግምት አልነበረንምና ብይን ይሰጠን ሲሉ አመልክተዋል።</p>

<p>ችሎቱም በተከሳሾቹ ስለ ሰንድ መመለስ፤ በማረሚያ ቤት አለ ስለተባለው ሁኔታ፤ ዓቃቤ ሕጉ ላቀረቡት አቤቱታና ጠበቆች የሰጡትን መልስ መርምሮ ብይን ለመስጠት እንዲሁም ዓቃቤ ሕጉ በድጋሚ አሻሻሎ የሚያቀርበውን የቅድመ ክስ ዝግጅት ለመቀበል ለታህሳስ 25 ቀን 1994 ዓ.ም ተለዋጭ ቀጠሮ ይዟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 20 ቀን 1994</a></p>

</body>
</html>	














