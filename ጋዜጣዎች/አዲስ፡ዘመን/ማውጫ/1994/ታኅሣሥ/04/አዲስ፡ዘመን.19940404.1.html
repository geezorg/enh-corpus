<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አባተ ኪሾ ያለመከሰስ መብታቸው መገፈፉን የፌዴራሉ ከፍተኛ ፍርድ ቤት አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ አባተ ኪሾ ያለመከሰስ መብታቸው መገፈፉን የፌዴራሉ ከፍተኛ ፍርድ ቤት አስታወቀ</h2>


<p>የደቡብ ክልል ርዕሰ መስተዳድር የነበሩት አቶ አባተ ኪሾ ያለመከሰስ መብታቸው የተገፈፈ መሆኑንና የፌዴራሉ ከፍተኛ ፍርድ ቤትም ጉዳያቸውን የማየት ሥልጣን እንዳለው ትናንት በሰጠው ትዕዛዝ አስታወቀ።</p>

<p>የክልሉ ምክር ቤት አቶ አባተ ኪሾ ከሌሎች የክልሉ ተመራጮች ከነበሩና በግምገማ ከወረዱ ግለሰቦች ጋር ያለመከሰስ መብታቸው የተገፈፈ መሆኑን በደብዳቤ ማሳወቁን አንደኛ ወንጀል ችሎት ለተከሳሹ ገልጾላቸዋል።</p>

<p>ችሎቱ ፍርድ ቤቱ የተከሰሱበትን ጉዳይ የማየት ሥልጣን የለውም ብለው ለአቀረቡት ጥያቄም የተከሰሱበት ወንጀል ተፈፀመ የተባለው አዲስ አበባ ከተማ እስከሆነ ድረስ የፌዴራሉ ፍርድ ቤቶች ጉዳዮን የማየት ሥልጣን እንዳላቸው ለተከሳሹ ገልጾላቸዋል።</p>

<p>ፍርድ ቤቱ የአቶ አባተ ኪሾ ያለመከሰስ መብት የተገፈፈ መሆኑና ችሎቱም ጉዳያቸውን የማየት ሥልጣን እንዳለው የገለጸላቸው ባለፈው ቀጠሮ አቶ አባተ ያለመከሰስ መብቴ ስላልተገፈፈ እንዲሁም የሕዝብ ተመርጭ እንጂ የመንግሥት ተሿሚና ባለሥልጣን ስላልሆንኩኝ በዚህ ፍርድ ቤት መከሰስ አይገባኝም ብለው ያመለከቱትን ከሕግ ጋር አገናዝቦ በሰጠው ትዕዛዝ ነው።</p>

<p>አቶ አባተ ኪሾ ቤተሰቦቻቸው በክልል ስለሚገኙና እዚህ የሚጠይቃቸው ዘመድ ስለሌላቸው፤ ዓቃቤ ሕግም በአስረጅነት የሚፈልጋቸው ግለሰቦች በክልሉ ስለሚገኙና ምሥክሮቹን ለማጓጓዝም የሚያወጣውን ወጪ ስለሚቀንስለት ክሱ ወደ ክልሉ እንዲዛወርላቸው ችሎቱን ጠይቀዋል።</p>

<p>ክስን ወደሌላ ፍርድ ቤት የማዛወር ሥልጣኑ የጠቅላይ ፍርድ ቤት በመሆኑ ክሱ ተዛውሮ እንዲታይ የማዘዝ ሥልጣን የለኝም በማለት ችሎቱ መልስ ሰጥቷቸዋል።</p>

<p>በሌላ በኩል ደግሞ በዚህ የክስ መዝገብ የሚፈለጉ ሁለት ተከሳሾች ፖሊስ ፈልጎ እንዲያቀርባቸው ፍርድ ቤቱ በሰጠው ትዕዛዝ መሠረት ፖሊስ ፈልጎ ሊያገኛቸው አለመቻሉን በመግለጹና ዓቃቤ ሕግም በጋዜጣ ይጠሩልኝ ብሎ በማመልከቱ ስማቸው በጋዜጣ ተገልጾ ጥሪ እንዲደረግላቸው ትዕዛዝ ሰጥቷል።</p>

<p>ፍርድ ቤቱ በአማርኛ የሚሠራ እንደመሆኑ ሳይተረጎም በእንግሊዘኛ ቋንቋ የቀረቡት የሰነድ ማስረጃዎች እንዳልደረሱን ተደርገው ይወሰዱልን ሲሉ የተከሳሾቹ ጠበቆች ባለፈው ቀጠሮ ያቀረቧቸው ጥያቄዎችም በትናንትናው ዕለት ተነስተዋል።</p>

<p>ዓቃቤ ሕግ እስከ ታኅሣሥ 5 ቀን 1994 ድረስ አስተርጉሞ በማቅረብ ለተከሳሾቹና ለፍርድ ቤቱ እንደሚያስረክብ በመግለጹ ችሎቱ ለዚሁ ዕለት ተለዋጭ ቀጠሮ ይዟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 4 ቀን 1994</a></p>

</body>
</html>	














