<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከመጪው የካቲት ጀምሮ አዲስ የተሽከርካሪዎች ሰሌዳ ለውጥ ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከመጪው የካቲት ጀምሮ አዲስ የተሽከርካሪዎች ሰሌዳ ለውጥ ይደረጋል</h1>


<p>ከመጪው የካቲት 1994 ዓ.ም ጀምሮ በአገር አቀፍ ደረጃ ለሚንቀሳቀሱ ተሽከርካሪዎች አዲስ የሠሌዳ ለውጥ እንደሚደረግ የመንገድ ትራንስፖርት ባለሥልጣን አስታወቀ።</p>

<p>የባለሥልጣኑ ዋና ሥራ አስኪያጅ አቶ ካሳሁን ኃይለማርያም ትናንት በጽ/ቤታቸው ለጋዜጠኞች በሰጡት ጋዜጣዊ መግለጫ እንዳስታወቁት አዲሱ ሠሌዳ ዓለም አቀፍ ደረጃን የጠበቀ፣ በቀላሉ በህገወጥ መንገድ ሊቀየር የማይችልና የፌዴራል አወቃቀርን የተከተለ ነው።</p>

<p>አዲሱ የተሽከርካሪዎች ሠሌዳ በአቀራረጹ፣ በምስጢራዊ ኮዱና በጥራቱ ከአሮጌው በእጅጉ የተለየ መሆኑን ያመለከቱት አቶ ካሳሁን በአደጋ፣ በእሳትም ሆነ በግጭት ቁጥሮቹ የማይጠፋ ከመሆኑም በላይ በግልጽ በሚነበብ መልኩ የተቀመጠ መሆኑን ገልጸዋል።</p>

<p>አዲሱ የሠሌዳ ለውጥ የፌዴራልና የክልል ትራንስፖርት ቢሮዎች በተሰጣቸው የአዋጅ ሥልጣን መሠረት የተሽከርካሪዎችን ምዝገባ ለማከናወን የሚያስችላቸው መሆኑን የጠቆሙት ሥራ አስኪያጁ የአሽከርካሪዎች ፋይል አያያዝና አመዘጋገብም ዘመናዊ በሆነ መልኩ ለማካሄድ የሚያስችል እንደሆነ አስታውቀዋል። ህጋዊ መረጃ የሌላቸውንና በህገወጥ መንገድ የሚንቀሳቀሱ ተሽከርካሪዎችን ለማስወገድ እንደሚረዳም ተናግረዋል።</p>

<p>አቶ ካሳሁን እንዳብራሩት በክልል ምዝገባ የሚያከናውኑ ተሽከርካሪዎች የሚለወጥላቸው የክልሉ ሠሌዳ ምዕፃረ ቃል ያለበት ሲሆን፤ በፌዴራል ደረጃ ምዝገባ የሚያከናውኑት ደግሞ «ኢት» የሚል መለያ ያለበትን ሠሌዳ ይለውጣሉ።</p>

<p>የሠሌዳ መለወጡን ተግባር ለማከናወን ከአራት ሚሊዮን ብር በላይ መፍጀቱንና በያዝነውም ዓመት ተመሳሳይ በጀት መመደቡን የገለጹት አቶ ካሳሁን፤ ለውጡን ለማካሄድ የሠሌዳ ጥሬ ዕቃዎችን የማሽን ግዢዎች መከናወናቸውን አስታውቀዋል። እስካሁን ድረስም ከ10ሺ 350 በላይ የታክሲ ሠሌዳዎች ተመርተው ዝግጁ መሆናቸውን ገልጸዋል።</p>

<p>በሥራ አስኪያጁ ማብራሪያ መሠረት በቅድሚያ የሠሌዳ ለውጥ የሚያደርጉት ታክሲዎች ሲሆኑ፣ በተከታታይም የቤት፣ የንግድ፣ የመንግሥት የፖሊስ፣ የሃይማኖት ድርጅቶችና ማኅበራት፣ ኤምባሲዎችና ዓለም አቀፍ የዕርዳታ ድርጅቶች ለውጥ እንደሚያደርጉ ፕሮግራም ወጥቷል። አዲሱ ሠሌዳ ከፖሊስ በስተቀር መደባቸው ነጭ ሲሆን፣ ቁጥሮቹን በፍጥነት ለመያዝም እንደማያስቸግር አቶ ካሳሁን ገልጸዋል።</p>

<p>ላላፉት 19 ዓመታት ሲያገለግል የነበረው የሠሌዳ ዓይነት በህገወጥ መንገድ ተሠርቶ ወንጀል እየተፈጸመበት መሆኑ፤አሠራሩና አቀራረፁ ኋላ ቀር መሆኑና ሀገሪቱ ከምትከተለው የፌዴራላዊ አወቃቀር ጋር የማይጣጣም ሆኖ በመገኘቱ ለመለወጥ እንዳስፈለገም ሥራ አስኪያጁ ጨምረው ተናግረዋል።</p>

<p>የሠሌዳ ለውጥ ከሚጀመርበት ጊዜ አንስቶም የተፈጣነ አገልግሎት ለመስጠት ቅድመ ዝግጅቱ መጠናቀቁን አቶ ካሳሁን ገልጸው፤ አስፈላጊውን ፎርማሊቲ አሟልተው ሠሌዳ ሊለውጡ የሚችሉ ተሽከርካሪዎች ቁጥርም ከ178ሺ 628 በላይ እንደሚሆን ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 17 ቀን 1994</a></p>

</body>
</html>	














