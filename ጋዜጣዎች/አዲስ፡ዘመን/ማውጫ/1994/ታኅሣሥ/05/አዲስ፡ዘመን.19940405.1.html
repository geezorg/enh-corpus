<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሁለት ሚሊዮን ዓመት በላይ እድሜ ያለው የቅድመ ሰው መኖሪያና የድንጋይ ማምረቻ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሁለት ሚሊዮን ዓመት በላይ እድሜ ያለው የቅድመ ሰው መኖሪያና የድንጋይ ማምረቻ ተገኘ</h1>


<p>በምስራቅ አዋሽ ሃዳር አካባቢ በቅርቡ በተካሔደው የአንትሮፖሎጂስቶች ቡድን ጥናት ከሁለት ነጥብ ሦስት እስከ ሁለት ነጥብ አራት ሚሊዮን ዓመት በፊት የድንጋይ መሳሪያ በመጠቀም ሕይወታቸውን ይመሩ የነበሩ የቅድመ ሰው መኖሪያና የድንጋይ ማምረቻ ቦታ መገኘቱን የቡድኑ መሪ ገለጹ።</p>

<p>የአሜሪካ የአሪዞና ዩኒቨርሲቲ የሰው ዘር አመጣጥ ጥናቱ ኢንስቲትዮት ዳይሬክተር ፕሮፌሰር ዶናልድ ሲ.ጆሀንሰን ባለፉት ሁለት ወራት በሀዳር አካባቢ የተደረገውን ጥናት ውጤት በሚመለከት በሰጡት ማብራሪያ ድንቅነሽ የተባለችው ጥንታዊ የሰው ዘር ቅሬተ አካል በተገኘነት በአዋሽ ሸለቆ አካባቢ ወደፊት በርካታ ጥንታዊ ቅሬተ አካሎች እንደሚገኙ ፍንጭ መታየቱን አስታውቀዋል።</p>

<p>የኢትዮጵያን ባለሙያዎች ጨምሮ ከአሜሪካ፣ ከፈረንሳይና ከእስራኤል የተውጣጡ 15 ሳይንቲስቶች የሚገኙበት ይኸው ቡድን ጥናቱን ያካሔደው በምድር ላይ ሕይወት የጀመረበትን ታሪክ ለመረዳት የሚያስችል በቅሬተ አካል ምርምር (ፓሌንቲዮሎጂ) የአርኪዮሎጂና የከርሰምድር ፍለጋዎች ላይ በመመስረት መሆኑን ተናግረዋል።</p>

<p>በኢትዮጵያ በአዋሽ ሸለቆ አካባቢ እስካሁን የተካሔደው የቅሬተ አካል ጥናት በዓለም የመጀመሪያዎቹ ሰዎች በአፍሪካ ይኖሩ እንደነበር የጠቆመ በመሆኑ በዘርፉ የተሰማሩ ተመራማሪዎችን ትኩረት እየሳበ መምጣቱን ፕሮፌሰር ጆሀንሰን አመልክተዋል።</p>

<p>የአሪዞና ዩኒቨርሲቲ የሰው ዘር አመጣጥ ጥናት ኢንስቲትዩት ከሚያካሒደው ምርምር መሳካት የኢትዮጵያ መንግሥት በተለይም የአፋር ሕዝብና የክልሉ መስተዳድር ከፍተኛ ትብብር ማድረጋቸውን የጠቆሙት ፕሮፌሰር ጆሀንሰን ተቋማቸው ከክልሉ ቱሪዝም ቢሮ ጋር በመተባበር እስከአሁን ከአካባቢው የተገኙትን ጥንታዊ ቅሬተ አካላት አሰባስቦ በአካባቢው ለቱሪስቶች መስህብ የሚሆን አንድ ሙዚየም ለመክፈት እቅድ መያዙን ገልጸዋል።</p>

<p>በፕሮፌሰር ጆሀንሰን የተመራው የሳይንቲስቶች ቡድን ከዛሬ 27 ዓመት በፊትም ጥንታዊ የሰው ዘር መገኛ የሆነችውን ድንቅነሽ ወይም ሉሲ በመባል የምትታወቀውን ቅሬተ አካል ያገኙ ናቸው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 5 ቀን 1994</a></p>

</body>
</html>	














