<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአንበሳ ግቢ የሚገኙት አናብስት ዝርያቸው በኢትዮጵያ ብቻ እንደሚገኝ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአንበሳ ግቢ የሚገኙት አናብስት ዝርያቸው በኢትዮጵያ ብቻ እንደሚገኝ ተጠቆመ</h2>


<p>በአዲስ አበባ አንበሳ ግቢ የሚገኙ አናብስት ዝርያ ከዓለም ተመናምኖ የጠፋና በአገራችን ብቻ የሚገኝ በመሆኑ ልዩ ትኩረትና እንክብካቤ እንዲደረግለት በመቀሌ ዩኒቨርሲቲ የመስኩ ተመራማሪ አሳሰቡ።</p>

<p>የዩኒቨርሲቲው ምርምርና ስርፀት ክፍል ኃላፊ ረዳት ፕሮፌሰር ዶክተር መላኩ ተፈራ በዩኒቨርስቲው የእንስሳት ሳይንስ ተማሪዎችን የምርምር ውጤት ጠቅሰው እንደገለፁት በአንበሳ ግቢ የሚገኙ አናብስት ዝርያ «ፓኔትራ ሊዮ አቢሲኒኮም» በመባል ይታወቃል።</p>

<p>«ፓኔትራ ሊዮ አቢሲኒኮም» የአንበሳ ዝርያ መላ አካላቱ በፀጉር የተሸፈነ ጎፈር ያለው ሲሆን ከሌሎች አናብስት ይልቅ በሆዱ አካባቢ ፀጉር እንደሚበዛበትና እስከ 24 ዓመት ድረስ እንደሚቆይ በጥናት ተረጋግጧል ብለዋል።</p>

<p>በአሁኑ ወቅትም ከአትዮጵያ በስተቀር በሌላው የዓለም ክፍል አለመኖሩን ተመራማሪዎቹ ባለፈው ዓመት ባካሄዱት ጥናት ማረጋገጣቸውን ጠቁመዋል።</p>

<p>የዚሁ ዝርያ ተመሳሳይ የነበረው «ኬፕ» የተባለው የአንበሳ ዝርያ ከ120 ዓመታት በፊት በደቡብ አፍሪካ «ባርበሪ» የተባለው ደግሞ ከ80 ዓመታት በፊት በሰሜን አፍሪካ ሞሮኮ አካባቢ ይኖር እንደነበር የተመራማሪዎቹ ጥናት መጠቆሙን ገልፀዋል።</p>

<p>በአሁኑ ጊዜም ሦስቱም ዝርያዎች ከዓለም ሲጠፉ የፖኔትራ ሊዮ አቢሲኒኮም ከተባለው ዝርያ የተረፉት በአንበሳ ግቢ የሚገኙ 16 አናብስት ብቻ መሆናቸውን ዶክተር መላኩ አመልክተዋል።</p>

<p>በደቡብ የአገራችን ክፍል የሚገኘው የአንበሳ ዝርያ «ፓኔትራ ሊዮ ማሳይኮስ» በመባል የሚታወቀው ሲሆን፣ ከፖኔትራ ሊዮ አቢሲኒኮም ፈፅሞ የተለየ እንደሆነም አስረድተዋል።</p>

<p>ይሁንና በአንበሳ ግቢ ጥበቃ እየተደረገላቸው የሚገኙት እነዚሁ አናብስት በተገቢ ክብካቤ ስላልተያዙ ዝርያቸውን አደጋ ላይ እንደጣለው የተመራማሪዎቹ ጥናት ጠቁሟል።</p>

<p>የዓለማችንና የአገራችን ብቸኛ ሀብት የሆነው ይኸው የአንበሳ ዝርያ ከመጥፋቱ በፊት ዘሩን ማስቀጠል እንዲቻል አዲስ የተወለዱት ደቦሎች ወደ ሌላ ተስማሚ ስፍራ ተወስደው የሚያድጉበትና የሚራቡበት ሁኔታ እንዲመቻች ተመራማሪዎቹ ማሳሰባቸውን ረዳት ፕሮፌሰሩ ገልፀዋል።</p>

<p>ተመራማሪዎቹ በዝርያው ላይ ያካሄዱት ጥናት በመጠናቀቁ ዓለም አቀፍ ዕውቀና ለማስገኘት ለህትመት ወደ ውጭ አገር ተልኮ የሚመለከታቸው አካላት በኩል በመታየት ላይ እንደሆነም ዶክተር መላኩ ጨምረው ተናግረዋል።</p>

<p>በአሁኑ ወቅት በአፍሪካ አህጉር ከፓኔትራ ሊዮ አቢሲኒኮም ዝርያ ውጭ የሆኑ እስከ 50 ሺ የሚደርሱ አናብስት እንደሚገኙ ጥናቱ ማመልከቱን ረዳት ፕሮፌሰሩ ገለጻ ለመረዳት ተችሏል።</p>

<p>በአዲስ አበባ መስተዳድር የፓርኮች ልማትና ጥበቃ ቡድን መሪ አቶ ፍቃደ ሳህሌ ተጠይቀው ለአንበሶቹ ከመንግሥት በተመደበ በጀት በቀን ከ6 እስከ 7 ኪሎ ግራም ሥጋ እንደሚቀርብላቸውና የጤና እንክብካቤም በባለሙያዎች እንደሚያገኙ ጠቁመዋል።</p>

<p>የተወለዱት ደቦሎች አንድ ወር ባልሞላ ጊዜ ውስጥ ከእናታቸው ተለይተው ወደ ማቆያ እንደሚወሰዱ ያስረዱት አቶ ፍቃዱ፣ በግቢው ደቦሎቹን ጨምሮ በአሁኑ ወቅት 23 አንበሶች እንደሚገኙ አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 7 ቀን 1994</a></p>

</body>
</html>	














