<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምርጫ ተወዳድሮ ሥልጣን ከመያዝ ሌላ ብሔራዊ እርቅ የሚባል ነገር ኢ-ዴሞክራሲያዊ መሆኑን ጠቅላይ ሚኒስትር አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በምርጫ ተወዳድሮ ሥልጣን ከመያዝ ሌላ ብሔራዊ እርቅ የሚባል ነገር ኢ-ዴሞክራሲያዊ መሆኑን ጠቅላይ ሚኒስትር አስታወቁ</h2>


<p>የተለያዩ አመለካከቶችን የሚያራምዱ የፖለቲካ ድርጅቶች በሕጋዊና ዴሞክራሲያዊ ምርጫ በመወዳደር ሥልጣን ለመያዝ ከሚችሉበት አሰራር ውጪ ያለው ብሔራዊ እርቅ የሚባል ነገር ነው ሲሉ ጠቅላይ ሚኒስትር መለስ ዜናዊ አስታወቁ።</p>

<p>የህዝብ ተወካዮች ም/ቤት በትናንት ስብሰባው ጠቅላይ ሚኒስትር መለስ ባቀረቡት የፌዴራል መንግሥት የሥራ ዕቅድ ሪፖርት ላይ ቀጣይ ውይይት ከማካሄዱም በተጨማሪ ሁለት አዋጆችን አፅድቋል። በውይይቱ ላይ አንዳንድ የምክር ቤቱ አባላት ከተቃዋሚ የፖለቲካ ድርጅቶች ጋር ብሔራዊ እርቅን ስለማካሄድ ላነሱት ጥያቄ ጠቅላይ ሚኒስትር መለስ ዜናዊ በሰጡት ምላሽ ብሔራዊ እርቅ የሚባለው ጉዳይ ግለሰቦች ለእርቅ የሚቀመጡበት መሰል ይታያል እንጂ ብሔራዊ እርቅ ማለት የተለያዩ ጥቅሞችንና አመለካከቶችን የሚወክሉ የፖለቲካ ድርጅቶች ሕጋዊ በሆነ መንገድ ሀሳባቸውን አቅርበው በምርጫ ተወዳድረው ኅብረተሰቡ የመረጠው ተግባራዊ የሚሆንበት አሰራር ነው ብለዋል።</p>

<p>በአገር ጉዳይ ላይ የተለያዩ አመለካከቶች መኖራቸው ደግሞ ባህርያዊ እንደሆነ አመልክተዋል። በህዝብ ተወካዮች ምክር ቤት ውስጥም ሆነ ከሱ ውጪ ያሉ ተቃዋሚ የፖለቲካ ድርጅቶች ሀሳባቸውን ይዘው ቀርበው በምርጫ መወዳደር መብታቸው ነው ሲሉም ተናግረዋል። ይህም መብት ሕገ መንግሥታዊ መብት እንደሆነና ከዚህ በላይ ብሔራዊ እርቅ የሚባል ነገር እንደሌለም ገልፀዋል። ከምክር ቤቱ አባል በሀዲያ የተከሰተውን ችግር ለመፍታት መፍትሔው ምርጫ ማካሄድ ነው የሚለውን መንግሥት እንደሚቀበለውና ትክክለኛ መፍትሔ ነው ብሎ እንደሚያንበትም አስረድተዋል። ይህንን በዴሞክራሲያዊና በሕጋዊ መንገድ ተግባራዊ ለማድረግ ዝግጁነት እንዳለ ጠቁመው ማንኛውም የፖለቲካ ድርጅት ተወዳድሮ ባሸነፈበት እርከን የማስተዳደር መብት እንዳለውና ይህም ሕገ መንግሥታዊ መብት እንደሆነ አብራርተዋል። በፖሊሲ ጉዳዮች ላይ ተቃዋሚ የፖለቲካ ድርጅቶች ዝርዝር አማራጮችን ይዘው ሲቀርቡ በአማራጮቹ ላይ ሰፊ ክርክር እንደሚካሄድም አስታውቀዋል።</p>

<p>ማስታወቂያ ሚኒስቴርን ስለማጠናከርና የመንግሥትና የግል ሚዲያዎችን በተመለከተ ለቀረቡት ጥያቄዎች ጠቅላይ ሚኒስትሩ በሰጡት መልስ የማስታወቂያ ሚኒስቴር ዴሞክራሲያዊ ሥርዓት እንዲያብብ ከሚጫወተው ሚና አንፃር እንዲጠናከር ይደረጋል ብለዋል። ህዝቡ መንግሥት የሚያወጣቸውን ፖሊሲዎች የሚፈልገውን የመደገፍና የማይፈልገውን ደግሞ የመቃወም መብት ስላለው ሚዲያዎች የማጠናከሩ ተግባር ሌላ ሥጋት ሊያሳድር አይገባም ብለዋል።</p>

<p>እንዲሁም «ከአፍራሽ ተልዕኮ ነፃ የሆኑ የግል ፕሬሶች እንደመንግሥት የማስተናገድ ኃላፊነት አለብን እናደርጋለንም» ሲሉ ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 3 ቀን 1994</a></p>

</body>
</html>	
