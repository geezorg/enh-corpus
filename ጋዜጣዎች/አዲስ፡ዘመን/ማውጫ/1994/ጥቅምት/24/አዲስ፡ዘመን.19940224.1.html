<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሥርዓት ውጪ የልማት ድርጅቶችን ሸጠዋል የተባሉና የገዙ ክስ ተመሠረተባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሥርዓት ውጪ የልማት ድርጅቶችን ሸጠዋል የተባሉና የገዙ ክስ ተመሠረተባቸው</h1>


<p>የፌደራል ሥነ ምግባርና ፀረ-ሙስና ኮሚሽን ከመንግሥት ጨረታ ሥርዓት ውጪ በጥቅምና በዝምድና ትስስር አምስት የልማት ድርጅቶችን እንዲሸጡ አድርገዋል ባላቸው በአቶ አሰፋ አብርሀና በበሻህ አዝምቴ ላይ ክስ መሰረተባቸው ድርጅቶችን ከሥርዓት ውጪ ገዝተዋል የተባሉትም ክስ ተመስርቶባቸዋል።</p>

<p>ኮሚሽኑ በፌዴራሉ ጠቅላይ ፍርድ ቤት ጥቅምት 20 ቀን 1994 ዓ.ም የመሰረተው ክስ ግለሰቦቹ በሥልጣን ያለአግባብ የመገልገል ወንጀል በመፈፀም ለቅዱስ ጊዮርጊስ ቢራ፡ ለደብረዘይት ዱቄትና ለጉለሌ ሳሙና ፋብሪካዎች፡ ለሐረር ማተሚያ ቤትና ለጣይቱ ሆቴል ከፍተኛ ዋጋ ያቀረቡ ተጫራቾች እያሉ አነስተኛ ዋጋ ላቀረቡ እንዲሸጡ አድረገዋል የሚል ነው።</p>

<p>ኮሚሽኑ ክስ የመሰረተው በሚኒስትር ማእረግ የመንግሥት የልማት ድርጅቶች ተቆጣጣሪ ባለሥልጣን መሥሪያ ቤት ኃላፊ፡ የኢትዮጵያ ፕራይቬታይዜሽን ኤጀንሲና የኢትዮጵያ ንግድ ባንክ የቦርድ ስብሳቢ በነበሩት በአቶ አሰፋ አብርሀ፣ የኤጀንሲው ዋና ሥራ አስኪያጅ፣ የቦርድ አባልና ጸሐፊ በነበሩት በአቶ በሻህ አዝምቴ ላይ ነው።</p>

<p>እንዲሁም የጉለሌ ሳሙና ፋብሪካ፣ የሐረር ማተሚያ ቤትና የጣይቱ ሆቴልን ገዝተዋል በተባሉት አቶ ፍጹምዘአብ አስገዶም፣ የደብረዘይት ዱቄት ፋብሪካን የገዙት ህራየር ቤሔስኒሊያን ላይም ኮሚሽኑ ክስ መስርቶባቸዋል።</p>

<p>የኮሚሽኑ ክስ እንደሚያመለክተው የቅዱስ ጊዮርጊስ ቢራ ፋብሪካን ለመሸጥ በወጣው ጨረታ ከቀረቡት ሁለት ተጫራቾች መካከል «ጎምባ ግሩፕ ኩባያዎች» የተባለው ድርጅት 10 ነጥብ 75 ሚሊዮን ዶላር በማቅረቡ የጨረታው አሸናፊ መሆኑ ተረጋግጦ ጸድቆለት ነበር።</p>

<p>ይሁንና የአራር ሚሲዮን ዶላር ዋጋ በማቅረቡ ተሸናፊ የነበረው ቢ.ጂ.አይ ኩባንያ ዋጋውን ወደ 7 ነጥብ 5 ሚሊዮን ክፍ አድርጓል በሚል አቶ አሰፋና አቶ በሻህ ለኤጀንሲው የጨረታ ገምጋሚ ኮሚቴ በመምራት ዋጋው እንደገና እንዲታይ አቅርበው በድጋሚ ውድቅ እንዲሆን ተደርጓል።</p>

<p>ቀጥሎም ኩባንያው ዋጋውን ወደ 10 ሚሊዮን ዶላር ከፍ አድርጎል በማለት ያላቀረበውን ዋጋ እንዳቀረበ ተደርጎ በ10 ነጥብ 75 ሚሊዮን ዶላር ዋጋ ለመፈጸም ያስታወቀውንና ያቀረበውን ዝቅተኛ ነው በማለት ቢ.ጂ.ኢይ ህገ ወጥ የሆነ ጥቅም እንዲያገኝ በማቀድ በ10 ሚሊዮን ዶላር እንዲሸጥ ማድረጋቸውን ኮሚሽኑ በክሱ ላይ አመልክቷል።</p>

<p>የደብረዘይት ዱቄት ፋብሪካ ከመሸጡ በፊት ስንዴ መፍጨቱ እየታወቀ በቆሎ ብቻ እንደሚፈጭ ተደርጎ የተሰጠው ዋጋ ተገቢ አለመሆኑ ሳያንስ በጨረታው ላይ ከወጣው ጠቋሚ ዋጋ በታች ተከሳሹ ህራየር ቤሔስኒሊያን ህገ ወጥ የሆነ ጥቅም እንዲያገኝ በማቀድ በስምንት ሚሊዮን እንዲሸጥ ማድረጋቸውንም ጠቁሟል።</p>

<p>የጉለሌ ሳሙና ፋብሪካን በጨረታ ለመግዛት ከቀረቡት መካከል ሁለት ተጫራቾች በአንድነት የአንድ መቶ ፐርሰንት ድርሻ ሀያ አንድ ሚሊዮን አምስት መቶ ሀምሳ ስድስት ሺ ብር ከአርባ ሁለት ሳንቲም ለመግዛት ያቀረቡት ከጨረታው መነሻ በላይ መሆኑ ተርጋግጦ አሸናፊነታቸው ተገልጾላቸው ነበር።</p>

<p>ሆኖም አቶ ፍጹዘአብ አስገዶም አለአግባብ ህገ ወጥ ጥቅም እንዲያገኙ በማቀድ ፋብሪካውን ለመግዛት ያቀረበውን 51 በመቶ ድርሻ ወደ 100 ፐርሰንት ከፍ እንዲደረግ አቶ አሰፋና አቶ በሻህ ድጋፍ በመስጠት እንዲሸጥ ማድረጋቸውን ኮሚሽኑ በክሱ ላይ አመልክቷል።</p>

<p>በሐረር ማተሚያ ቤት ላይ የኢትዮጵያ ኦርቶዶክስ ቤተክርስቲያን የነበራት የባለቤትነት መብት አቤቱታ ለኤጀንሲው አቅርባ እየተመረመር በነበረበት ሁኔታ የመጨረሻ ውሳኔ ሳይሰጥበት በወጣው የጨረታ ማስታወቂያ ላይ ብቸኛ ተጫራች ሆኖ የቀረበውን አቶ ፍጹምዘአብ አስገዶም ህገ ወጥ ጥቅም እንዲያገኙ የጨረታ ደንብና ሥርዓትን በሚጻረር መልኩ እንዲሸጥላቸው ማድረጋቸውንም ገልጿል።</p>

<p>የጣይቱ ሆቴልን በሚመለከት አግባብነት ያላቸው ባለሙያዎች ሳይሳትፉበት በወጣው ዝቅተኛ የዋጋ ግምት ተጫራች ሆነው የቀረቡት አቶ ፍጹምዘአብ አስገዶም አለአግባብ ጥቅም እንዲያገኙ በማሰብ በባህልና ማስታወቂያ ሚኒስቴር የተመዘገቡ 505 የአገር ቅርሶች በዋጋ ግመታውም ሆነ በርክክቡ ወቅት ተገቢው ትኩረት ሳይሰጣቸውና በሰነድ ውስጥ ሳይካተቱ የመንግሥትንና የሕዝብን ጥቅም በሚጎዳ ሁኔታ እንዲሸጥ ማድረጋቸውን አስታውቋል።</p>

<p>የፌዴራል ሥነ ምግባርና ፀረ ሙስና ኮሚሽን በመሠረተው በዚሁ ክስ ላይ እንዳመለከተው አቶ አሰፋ አብርሀና አቶ በሻህ አዝምቴ የተሰጣቸውን ሥልጣን ህገ ወጥ ጥቅሞችን ለህርየር ቤሔስኒሊያን እና ለአቶ ፍጹምዘአብ አስገዶም ለማስገኘት ሲሉ ሁሉም ተከሳሾች የመንግሥትና የሕዝብን ጥቅም በሚጎዳ አኳኋን በመላ ሀሳባቸውና ፍቃዳቸው አድራጎታቸውም በሚያስከትለው ውጤት ተስማምተው በሥልጣን አለግባብ መገልገል ወንጀል በግብረ አበርነት በመፈጸማቸው ተከሰዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 24 ቀን 1994</a></p>

</body>
</html>	














