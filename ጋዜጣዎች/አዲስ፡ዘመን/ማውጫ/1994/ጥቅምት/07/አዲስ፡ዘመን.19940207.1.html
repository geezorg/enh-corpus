<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጊዜ ያለፈባቸውን ኬሚካሎች ወደፊላንድ የማጓጓዝ ተግባር በሚቀጥለው ኅዳር መጨረሻ ለማካሄድ ጥረት ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጊዜ ያለፈባቸውን ኬሚካሎች ወደፊላንድ የማጓጓዝ ተግባር በሚቀጥለው ኅዳር መጨረሻ ለማካሄድ ጥረት ይደረጋል</h2>


<p>በኢትዮጵያ የተለያዩ አካባቢዎች ላለፉት አርባ ዓመታት ተከማችቶ የቆየውን 1 ሺህ 500 ቶን ጊዜ ያለፈበት ፀረ ሰብል ተባይ ኬሚካል ለማስወገድ የማጓጓዙ ተግባር በሚቀጥለው ኅዳር መጨረሻ ገደማ ለማካሄድ ጥረት እንደሚደረግ የግብርና ሚኒስቴር አስታወቀ።</p>

<p>በሚኒስቴሩ የፕሮጀክቶ አስተባባሪ አቶ ይብራህ ተጠምቀ ትናንት እንደገለጹት የመጀመሪያውን ዙር የፀረ ሰብ ተባይ ኬሚካል የማስወገድ ተግባር ለማካሄድ ኬሚካሎቹን ከያሉበት ሥፍራ የማሰባሰቡ ሥራ ቀጥሏል። ኬሚካሉ ወደሚቃጠልበት የፊንላንድ አገር ለማጓጓዝ የስፔንና ላቲቪያን አገሮች የባህር በሮቻቸውን እንዲፈቅዱ መጠየቃቸውን የገለፁት አቶ ይብራህ ምላሻቸው በዚህ ወር ይጠበቃል ብለዋል።</p>

<p>ቀደም ሲል የባህር በር መተላለፊያቸውን እንዲፈቅዱ ጥያቄ የቀረበላቸው የጅቡቲ፣ የግብጽ፣ የጀርመንና የፊንላንድ አገሮች በጎ ስሜት ማሳየታቸውን አመልክተዋል። በአሁኑ ወቅት በአዲስ አበባ በአርጆ በበደሌና በድሬዳዋ አካባቢዎች ተከማችቶ የነበረው 350 ቶን ፀረ ሰብል ተባይ ኬሚካል ለማጓጓዝ ዝግጅቱ መጠናቀቁን አስረድተዋል።</p>

<p>በምሥራቅና በምዕራብ ሐረርጌ ዞኖች እንዲሁም በሐረሪ ክልል የተከማቸውን 66 ቶን ፀረ ሰብል ተባይ ኬሚካል የማሰባሰቡ ተግባር በሚቀጥለው ሳምንት እንደሚጀመር አስተባባሪው ተናግረዋል። በአገሪቱ ያለውን የፀረ ሰብል ተባይ ኬሚካል ክምችት ለማወቅ በተደረገው የመጀመሪያ ዙር ጥናት 1 ሺህ 500 ቶን መገኘቱን አስታውቀዋል። በሁለተኛው ዙር ጥናት ደግሞ በወቅቱ የያዙትን ኬሚካል ሳያመዘግቡ የቀሩ ድርጅቶች በመገኘታቸው የክምችቱ መጠን ወደ2 ሺህ 800 ቶን ከፍ ማለቱን ጠቁመዋል።</p>

<p>በሁለተኛው ዙር ጥናት የተገኘውን ተጨማሪ ፀረ ሰብል ተባይ ኬሚካል ለማስወገድ ከሦስት ሚሊዮን የአሜሪካን ዶላር በላይ በማስፈለጉ የእርዳታ ጥያቄ መቅረቡን ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 7 ቀን 1994</a></p>

</body>
</html>	
