<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዕለታዊ የባንክ የውጭ ምንዛሪ ጨረታ ከዛሬ ጀምሮ ተግባራዊ ይሆናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዕለታዊ የባንክ የውጭ ምንዛሪ ጨረታ ከዛሬ ጀምሮ ተግባራዊ ይሆናል</h1>


<p>ሳምንታዊ የውጭ ምንዛሪ ጨረታ ከዛሬ ጥቅምት 14 ጀምሮ በዕለታዊ የባንክ የውጭ ምንዛሪ ገበያ እንደሚተካ የኢትዮጵያ ብሔራዊ ባንክ ገዥ አስታወቁ የንግድ ባንኮችም በገበያው ላይ በንቃትና በሥነ- ምግባር ኮዱ መሠረት እንዲሳተፉ አሳሰቡ።</p>

<p>ገዢው አቶ ተክለወልድ አጥናፉ ትናንት እንደገለጹት ብሔራዊ ባንኩ በ1985 የጀመረውን የውጭ ምንዛሪ ማሻሻያ ሂደትና ሳምንታዊ የውጭ ምንዛሪ ጨረታ ሥርዓት ወደ ዕለታዊ የባንክ ለባንክ የውጭ ምንዛሪ ግብይት ለማሻጋገር ዝግጅቱ ተጠናቋል።</p>

<p>በተለይ ከዓለም የገንዘብ ድርጅት በተገኘ የቴክኒክ ዕርዳታ በመታገዝ በአሁኑ ጊዜ ዕለታዊ የባንክ ለባንክ የውጭ ምንዛሪ ግብይት ስመጀመር የሥነ-ምግባርና የአፈፃፀም መመሪያዎች ዝግጅት፣ የሰው ኃይል እንዲሁም አስፈላጊ የሆነ የፋይናንስና የቁሳቁስ ምደባዎች ዝግጅት ሙሉ በሙሉ መጠናቀቁን ገዢው አስረድተዋል።</p> 

<p>በዚህም የግብይት ሥርዓት የኢትዮጵያ ብሔራዊ ባንክ ብቸኛ የውጭ ምንዛሪ አቅራቢ መሆኑ ቀርቶ ተሳታፊ ባንኮችም የውጭ ምንዛሪ አቅራቢዎችና ገዥዎች እንደሚሆኑ አቶ ተክለወልድ አስታውቀዋል።</p>

<p>ከዚህ አኳያ የውጭ ምንዛሪ ተመንም እንደ በፊቱ በሳምንታዊ የውጭ ምንዛሪ ጨረታ ውጤት የሚወሰን ሳይሆን፣ ባንኮች በየቀኑ ሲገበያዩባቸው የዋሉት ተመኖች አማካይ እየተሰላ ለሚቀጥለው ቀን የውጭ ምንዛሪ ተመን መንሻ ሆኖ እንደሚሠራበት ገዥው አስታውቀዋል።</p>

<p>የባንክ የውጭ ምንዛሪ ገባያው በመመሪያውና በሥነ- ምግባር ኮዱ መሠረት መካሄዱንና የውጭ ምንዛሪ መዋዠቅም እንዳይከሰት ብሔራዊ ባንክ በየቀኑ የቅርብ ክትትልና ቁጥጥር እንደሚያደርግ ጠቁመዋል።</p>

<p>ለዚህም ሲባል በብሔራዊ ባንክ አንድ ኮሚቴ እንደተቋቋመ የጠቆሙት አቶ ተክለውልድ፤ የባንክ ለባንክ የውጭ ምንዛሪ ግብይቱ ከዚህ በፊት ሳምንታዊ ጨረታውን በመጠበቅ የሚባክነው ግዜ እንደሚያስወግድ አመልክትዋል።</p>

<p>በተለይም የአጭር ጊዜ የውጭ ምንዛሪ ትርፍ ያገኙ ንግድ ባንኮች ዕጥረት ላለባቸው ሌሎች ንግድ ባንኮች እንዲሸጡ አመቺ ገበያ እንደሚፈጥርና የውጭ ምንዛሪ ተመን አወሳሰን ከዚህ በፊት ከነበረው በተሻለ መንገድ በገበያ ኃይሎች እንደሚመራ እንደሚያግዝ አቶ ተክለወልድ አስታውቀዋል።</p>

<p>በመሆኑም የንግድ ባንኮች በዚሁ የባንክ ለባንክ የውጭ ምንዛሪ ገበያላይ በንቃት በመሳተፍ ለሀገሪቱ የውጭ ምንዛሪ ግብይት መሻሻል «ለማይክሮ» ኢኮኖሚ መረጋጋት የበኩላቸውን አስተውፅኦ ማበርከት እንደሚጠበቅባቸው ገዢው አሳስበዋል።</p>

<p>እንዲሁም የንግዱ ኅብረተስብና ጉዳዩ የሚመለከታቸው መንግሥታዊ አካላት ተጠናክሮ የሚቋቋመው የባንክ ለባንክ የውጭ ምንዛሪ ገበያ የብር የውጭ ምንዛሪ ተመን ያለአግባብ ከፍና ዝቅ እንዳይል፣ ለውጭ ንግድ መስፋፋትና ለኢንቨስትመንት መዳበር፣ ለቁጠባና ለሥራ ሥምሪት ዕድገት የተጀመረውን ጥረት እንዲደግፉና ለተግባራዊነቱም የበኩላቸውን እገዛ እንዲያደርጉ ገዥው ጥሪያቸውን አቅርበዋል።</p>

<p>በሌላ በኩል ከሚያዚያ 1985 እስከ ነሔሴ 1990 በነበሩት ዓመታት ከ3 ቢሊዮን 469 ሚሊዮን ዶላር በላይ ለችርቻሮ የውጭ ምንዛሪ ጨረታ ቀርቦ መሸጡንና በኦፊሴላዊ ገበያ የብር ዋጋ ለአንድ ዶላር ከ5ብር ወደ 7 ነጥብ 2 ከፍ ብሎ በአማካይ 30 ነጥብ 5 በመቶ መውረድ መታየቱን አቶ ተክለወልድ አስረድተዋል።</p>

<p>በመሆኑም በኦፊሴላዊና በጥቁር ገበያ የብር የውጭ ምንዛሪ ተመን መካከል የነበረው ልዩነት ከ52 በመቶ ወደ 4 ነጥብ 2 በመቶ መቀነሱን አቶ ተክለውልድ ገልጸዋል።</p>

<p>እንዲሁም የጅምላ የውጭ ምንዛሪ ጨረታ ሥርዓት ከተጀመረበት ከመስከረም 1991 ጀምሮ እስከ ሐምሌ 1993 ድረስ ከ1 ቢሊዮን 173 ሚሊዮን ዶላር በላይ ለጨረታ ቀርቦ መሸጡን ገዥው ጠቁመው፣ የብር የውጭ ምንዛሪ ተመን ቀስ በቀስ ቢቀንስም እንደ አንዳንድ አገሮች ከፍተኛ መዋዠቀና ማሽቆልቆል በሀገሪቱ እንዳልታየ አስታውቀዋል።</p>

<p>በመሆኑም ባልፉት ዘጠኝ ዓመታት የብር የውጭ ምንዛሪ ተመን ከገበያ ሁኔታ ጋር ለማስተካከል በተወሰዱት ዕርምጃዎች በኦፊሴላዊና በጥቁር ገበያ መካከል ያለውን ልዩነት ማጥበብንና የውጭ ምርቶችን ተወዳዳሪነትን ብቃት ለማላደግ ማገዙን አመልክተዋል።</p>

<p>ከዚያ በተጨማሪ የውጭ ምንዛሪ ቢሮዎች መቋቋም፣ ለውጭ አገር ጉዞ፣ ለትምህርት፣ ለሕክምና እና ለመሳሰሉት ወጪዎች የሚፈቀደው የውጭ ምንዛሪ ገደብ መነሳት በብድርም ሆነ በዕርዳታ የሚገኘው የውጭ ፈንድ መጨመር ለተረጋጋ የውጭ ምንዛሪ መፈጠር አስተዋፅኦ ማድርጉን ከገዥው ገለፃ ለመረዳት ትችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 14 ቀን 1994</a></p>

</body>
</html>	














