<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፕርሚየር ሊግ የተመልካቹ ስሜትና የሚታየው ጨዋት አልተጣጣመም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በፕርሚየር ሊግ የተመልካቹ ስሜትና የሚታየው ጨዋት አልተጣጣመም</h1>


<p>ስድስተኛ ሳምንቱን በያዘውና ባለፈው ረቡዕ በአዲስ አበባና በተለያዩ የክልል ከተሞች በቀጠለው የ1994 የፕሪሚየር ሊግ ውድድር አምስት ግጥሚያዎች በአቻ ውጤት ሁለቱ በመሸናነፍ ሲጠናቀቁ በሰባቱ ግጥሚያዎች 10 ግቦች ብቻ ከመረብ አርፈዋል። በረቡዕ ግጥሚያ ቡናና ጊዮርጊስ መድንና አዳማ ከነማ፣ ሙገርና ትራንስ 0ለ0፣ ኒያላና ጉና መብራት ባቡር 1ለ1 ሲለያዩ፤ አርባምንጭ ጨርቃ ጨርቅ ባንኮችን 3ለ0፣ ወንጂ ስኳር አዋሳ ከነማን 2ለ1 ረትተዋል።</p>

<p>እስከአሁን በተደረጉት 42 ግጥሚያዎች 74 ግቦች ቢቆጠሩም የሚታየው የእግር ኳስ እንቅስቃሴና የስፖርቱ አፍቃሪዎች ስሜት መጣጣም አልቻለም።</p>

<p>በተለይም በአዲስ አበባ ስታዲየም የየክለቡ ደጋፊዎች ከዛሬ ነገ የተሻለ ጨዋታ እናያለን የሚሉት ፍላጐታቸው ቢጠናከርም ተጫዋቾቹና አሠልጣኞቹ ግን ይሁንን ከግምት ውስጥ ያስገቡ አይመስልም።</p>

<p>የእግር ኳስ አፍቃሪው በጥሩ የእግር ኳስ ጥበብ የታጀበ ግብ ማየት ቢፈልግም አጥቂዎች ደግሞ በስልት አልባውና ወኔ የለሽ አጨዋወታቸው ለመሳት የሚከብዱ ኳሶችን ሲያመክኑ ይታያሉ።</p>

<p>የውድድሩ መቀዝቀዝ ያልገታው ተመልካች የረቡዕን ጨዋታ ለማየት ትኬት መቁረጥ የጀመረው ከጠዋቱ 4 ሰዓት ጀምሮ ነበር። የአዲስ አበባ ስታዲየም በዚህ ዓመት የፕሪሚየር ሊግ ውድድር ብዛት ያለው ተመልካች ሲያስተናግድ የመጀመሪያው ቢሆንም ተመልካቹ ጥሩ ጨዋታና አንድም ግብ ሳያይ በጥቅምቱ ብርድ ላይ ንዴቱን ደርቦ ለመውጣት ተገዷል።</p>

<p>አዳማ ከነማና መድን፣ ኢትዮጵያ ቡናና ቅዱስ ጊዮርጊስ 0ለ0 የተለያዩባቸው ግጥሚያዎች የመሸናነፉ ፉክክር እጅግ ቀዝቃዛ፣ የመንደር ጨዋታ ይመስላል ቢባል የሚጋነን አይሆንም። የአዳማው ብርሃኑ ቃሲም ከሞከራትና የመድኑ ግብ ጠባቂ በሚያስደንቅ ሁኔታ ካወጣው በስተቀርም ተመልካቹን የሚማርክ ጥረት አልታየም።</p>

<p>የአራቱም ቡድን ተጫዋቾች እርስ በርስ የማይተዋወቁ፣ ቦታ ይዘው የማይጫወቱ፣ የማጥቃትና የመከላከል ስልታቸው የተደነጋገረባቸው ከመሆኑም በላይ ይህ ነው የሚባል ማራኪ ጨዋታ ሳያሳዩ በመውጣታቸው የተመልካቹን ስሜት በእጅጉ ጐድተውታል። በከፍተኛ ሞራልና ወኔ ጥሩ ጨዋታ ለማየት የጓጓውና ተስፋ ሳይቆርጥ ወደ ስታዲየም የተመመው የአዲስ አበባ ስፖርት አፍቃሪ በተለይም ነባሮቹና ምርጥ ምርጥ የአገራቱን ተጫዋቾች ያሰለፉት ጊዮርጊስና ቡና በመፍረክረካቸው በእጅጉ ግራ የተጋባ ይመስላል። ችግሩ የአሠልጣኞች፣ የተጫዋቾች የውድድሩ መደራረብ ይሁን የሌላ ግልፅ ሊሆንለት ባለመቻሉ በጥቅምቱ ብርድ ተኮራምቶ፣ በትራንስፖርት ተንገላቶ የከፈለውን የመግቢያ ገንዘብ እንኳ በጥቂቱ የሚያካክስ፣ ተስፋ የሚሰጥ እንቅስቃሴ ሳያይ እንደተማረረ ጨዋታውን አጠናቋል። በዕለቱ ስታዲየም ከገባው ተመልካች ትኬት አጥቶ የተመለሰው ቁጥሩ እንደሚበልጥ መገመቱ የሕዝቡ ስሜት እያየለ መሄዱን ሲያመለከት ፖሊስ ሊከሰት የሚችለውን ረብሻ ከግምት በማስገባት ያደረገው የፀጥታ ጥበቃ የሚያስመሰግን ሆኖ አግኝተነዋል። ሆኖም ጥሩ ጨዋታና ፉክክር በሌለበት ሆነ ብለው ረብሻ ለማስነሳት የሚቦዝኑት ጋጠወጦች ለመስማት የሚከብዱ ፀያፍ አባባሎችን፣ ስድቦችን የሚሰነዝሩ ተመልካች ነን ተብዬዎች ለማረቅ በሌሎች አገሮች እንደ ሚካሄደው ተመሳሳይ ርምጃ ለመውሰድ ጥረቱ ተጠናክሮ ሊቀጥል ይገባል።</p>

<p>በወንጂ ወንጂ ስኳር አዋሳ ከነማ 2ለ1 ያሸነፈበት ጨዋታ ወንጂዎች በተሻለ እንቅስቃሴ የበላይነታቸውን በማሳየት ጭምር ማሸንፋቸውን የኢዜአ ዘገባ አመልክቷል። በድሬዳዋ የተካሄደው የምድር ባቡርና መብራት ኃይል ጨዋታ ደግሞ በተደጋጋሚ ሙከራዎች የታጀበና ፉክክሩም ከፍተኛ እንደነበር ታውቋል። በጨዋታው ባቡር በ5ኛው መብራት ድግሞ በ80ኛው ደቂቃ ባስቆጠሩት ግብ በአቻ ውጤት ተለያይተዋል።</p>

<p>በአምቦ የተካሄደው የሙገርና የትራንስ ግጥሚያ ዳኝነት የተጓደለበት የሙገሮች እንቅስቃሴ ካለፉት ሳምንታት ቀንሶ የታየበት መሆኑን የጠቆመው የኢዜአ ዘገባ በአርባ ምንጭ ደግሞ ባንኮች ጥሩ ለመንቀሳቀስ ቢሞክሩም ኃይል የተሞላበት ጨዋታ በመምረጡ በ76ኛው በ80ኛውና በ90ኛው ደቂቃዎች በተቆጠሩበት ግቦች መሸነፉን እንዲሁም ታምሩ ያዴሳ በቀይ ካርድ ከሜዳ የተወገደ መሆኑን አመልክቷል።</p>

<p>በስድስት የመጀመሪያ ሳምንታት የታዩት ጨዋታዎች እንደተጠበቀው ባይሆኑም በየሳምንቱ የሚታየው የደረጃ መለዋወጥና የነጥብ መቀራረብ እንዲሁም የክልል ክለቦች ተፎካካሪነት እየተጠናከረ መምጣት ሻምፒዮናውን ከሌሎቹ ዓመታት የተለየ አድርጎታል ሊባል ይችላል። በተለይም ዘንድሮ ወደ ፕሪሚየር ሊጉ የተቀላቀለው አርባምንጭ በከፍተኛ በጀት የሚንቀሳቀሱትን የአዲስ አበባ ክለቦችን በማንበርከክ በሜዳው አይበገሬነቱን ማሳየቱ የስፖርት አፍቃሪውን አድናቆት ለማግኘት አስችሎታል። ባለፈው እሑድ ኢትዮጵያ ቡናን አሸንፎ መሪነቱን የያዘው ባንኮች በአርባምንጭ 3ለ0 መሸነፉ በአዲስ አበባ ስታዲየም እንደተሰማ ያልተደነቀና ለአርባ ምንጭ አድናቆቱን ያልገለጸ ተመልካች አልነበረም። ከረቡዕ ጨዋታ በኋላ በተገኘው ውጤት መሠረት መብራት፣ ኢትዮጵያ ቡና፣ ቅዱስ ጊዮርጊስና ባንኮች 11 ነጥብ፣ ምድርባቡር 10፣ ትራንስና አርባምንጭ ጨርቃጨርቅ 9፣ አዳማ ከነማ 8። ጉናና ወንጂ 7፣ መድን 5፣ ኒያላና አዋሳ ከነማ አራት ነጥብ አላቸው።</p>

<p>ውድድር በነገው ዕለት የሚቀጥል ሲሆን፤ በወጣው ፕሮግራም መሠረት አዲስ አበባ ላይ በ10 ሰዓት ኢትዮጵያ ቡና ከኒያላ ይጋጠማሉ።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 30 ቀን 1994</a></p>

</body>
</html>	














