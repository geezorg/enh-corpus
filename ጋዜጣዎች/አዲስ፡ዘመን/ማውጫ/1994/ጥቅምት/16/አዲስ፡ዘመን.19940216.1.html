<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አባሰንጋ በሀገሪቱ አለመከሰቱን ጤና ጥበቃ ሚኒስቴር አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አባሰንጋ በሀገሪቱ አለመከሰቱን ጤና ጥበቃ ሚኒስቴር አስታወቀ</h1>


<p>በነቀምቴ አንድ ግለሰብ ዱቄት በፖስታ በመላክ መደናገጥን ፈጠረ</p>

<p>አባሰንጋ (አንትራክስ) በሽታ በሀገሪቱ አለመኖሩንና ድንገት ቢከሰት እንኳን በቀላሉ በሕክምና ማዳን የሚቻል መሆኑን የጤና ጥበቃ ሚኒስቴር አስታወቀ። በሽታው በሀገራችን ቢታይ ማንኛውንም ዓይነት አፋጣኝ እርምጃ ለመውሰድ እንዲቻል ጉዳዩ ከሚመለከታቸው የተለያዩ መንግሥታዊ ድርጅቶች ኮሚቴ መቋቋሙ ተገለጸ።</p>

<p>በጤና ጥበቃ ሚኒስቴር የበሽታዎች መከላከያና መቆጣጠሪያ መምሪይ ኃላፊ አቶ ዓለማየሁ ሰይፉ ትናንት በሌሎች ሀገሮች የታየውን የአባሰንጋ በሽታ አስመልክተው ለጋዜጠኞች እንደገለጹት፤ የአባሰንጋ በሽታ በሀገሪቱ አልተከሰተም። ኅብረተሰቡም ከሽብር ራሱን ነፃ አድርጐ መደበኛ ተግባቱን ማከናወን እንዳለበት አስገንዝበዋል።</p>

<p>አባሰንጋ በእንስሳት ላይ የሚከሰት በሽታ ቢሆንም አልፎ አልፎ ሰውን እንደሚያጠቃ የተናገሩት አቶ ዓለማየሁ፤ ሰውን የሚያጠቃው የአባሰንጋ በሽታ ሦስት ዓይነት መሆኑን ገልጸዋል። ይኽውም በቆዳ መሰንጠቅ ምክንያት ተህዋሲያኑ ወደ ሰውነት በመግባት የቆዳ ቁስል ማስከተል፤ የተበከል ምግብን ማለትም እንደከብት ሥጋ እና የመሳሰሉትን በመመገብ ምክያንት የሚከሰት የአንጀት ሕመም፣ እንዲሁም የበሽታው መንስዔ የሆኑትን ተህዋሲያን የያዘ ቁሳቁስ በማንቀሳቀስ ምክንያት በአየር ውስጥ በብዛት ተገኝቶ በመተንፋሻ አካል አማካይነት ወደ ውስጥ በመግባት ሳንባን የሚያጠቃ መሆኑን አስረድተዋል።</p>

<p>ይህንን ለመከላክልም በበሽታኦ የተጋለጡ ከብቶችን ቆዳ አለበሸጥ፣ በቀላሉ ለበሽታው ይጋለጣሉ ተብለው ስሚገመቱ የኅብረተሰብ ክፍሎች ክትባትና የጤና አጠባበቅ ትምህርት መስጠት፣ እንደሁም በሽታው ሊከሰትባቸው ይችላሉ ተብለው በሚገመቱ የሥራ ቦታዎች የቆሻሻ ብናኝን መቆጣጠርና በሥራ ቦት ላይ በቂ አየር እንዲኖር ማድረግ በዋነኛነት የሚጠቀሱ መሆናቸውን ኃላፊው አመልክተዋል።</p>

<p>ለአባሰንጋ በሽታ በወቅቱ ሕክምና ካልትውሰደ ለከፋ አደጋ እንደሚያጋልጥ የተናገሩት ኃላፊው ፔኒሲሊን መድኃኒት መሆኑንና ሌሎች ቴትራሳይክሊን ያሉት መድኃኒቶች ፈዋሽ መሆናቸውን አስረድተዋል። ለበሽታዎ መከላከያ የሚሆን በቂ መድኃኒትና ዝግጅት በማዕከልም ሆን በክልሎች መኖሩን ኃላፊው አረጋግጠዋል።</p>

<p>በዓለም ላይ የተከሰተው ይህ በሽታ በፖስታና ቁሳቁስ ዝውውር አማካኝነት ወደ እኛም ሀገር ሊተላለፍ ይችላል በሚል ስጋት በመንግሥት በኩል ተገቢው ቅድመ ዝግጅት መደረጉም ተጠቁሟል። ከተለያዩ መንግሥታዊ ድርጅቶች የተውጣጡ አባላት የሚገኙበት አንድ ኮሚቴ መቋቋሙንና በየሳምንቱ ስብሰባ በማድረግ መረጃን የሚለዋውጥ መሆኑን መምሪያ ኃላፊው አስረድትው፤ በዚህ ኅብረተሰቡ ስጋት ሊያድርበት እንደማይገባ አመልክትዋል።</p>

<p>በሀገራችንም አንዳንድ አሸባሪዎች በጥቂት ቦታዎች ዱቄት በመላክ ሽብር በመንዛት ላይ መሆናቸውን የጠቀሱት ኃላፊው፣ ይህን ድርጊት በሚፈጽሙት ላይ መንግሥት አስፈላጊውን እርምጃ እንደሚውስድ አቶ ዓለማየሁ ሰይፉ መግለጻቸውን ሪፖርተራችን አልማዝ አያሌው ዘግባለች።</p>

<p>ይህ በእንዲህ እንዳለ በምስራቅ ወለጋ ዞን በነቀምቴ ከተማ አንድ ግለሰቡ ከትናንት በስቲያ ለቀልድ በሚል ሰበብ ዱቄት የተጨመረበት ፖስታ አሽጎ ለጓደኛው በመላክ በተቀባትዩና በሥራ ባልደረቦቹ ላይ ጊዜያዊ መደናገጥ መፍጠሩን ፖሊስ ማስታወቁን ኢዜያ ዘግቧል።</p>

<p>የዞኑ ፖሊስ መምሪያ የሕዝብ ግንኙነት ኃላፊው የአሥር አለቃ በንቲ ረጋሳ እንዳስረዱት፣ ከውጭ አገር የተላከ በማስመሰል ለተቀባዩ የተላከው ይኽው ፖስታ ሲከፈት በውስጡ ዱቄት በመገኘቱ የደበዳቤው ተቀባይና የሥራ ባልደረቦቹ ጉዳዩን በአሜሪካ እየታየ ካለው የአባ ሰንጋ (አንትራክስ) ክስተት ጋር በማያያዛቸው ሳቢያ በተፈጠረ መደናገጥ በመሥሪያ ቤቱ ለሁለት ሰዓታት ያህል ሥራ ተቋርጦ ነበር።</p>

<p>ላኪው ግለሰብ ከተቀባዩ ጋር አለው ከተባለው የቅርብ ጓደኝነት አኳያ የተቀባዩ ባለቤት ውጭ አገር መኖሯን ስለማያውቅ ፖስታው ከእሷ የተላከ በማስመሰል ድርጊቱን እንደፈጸመው ኃልፊው አብራርተዋል።</p>

<p>መምህር የሆነው ይኽው ግለሰብ በማኅበራዊ ተሀድሶና ልማት ፈንድ የነቀምቴ ቅርንጫፍ ሠራተኛ መሆኑ ለተገለጸው ጓደኛው ፖስታው እንዲደርስ ያደረገው በአንዲት የተቀባዩ የሥራ ባልደረባው አማካይነት መሆኑንም የአሥር አለቃ በንቲ አመልክተዋል።</p>

<p>ተቀባዩ የፖስታውን ትክክለኛ ምንጭ ካወቁ በኋላ ለጊዜው ከተፈጠረባቸው ድንጋጤ ተላቅቀውና ተረጋግተው ጉዳዩን ለፖሊስ በመጠቆማቸው ላኪው ግለሰብ በቁጥጥር ሥር መዋሉንም አስታውቀዋል።</p>

<p>ግለሰቡ የስንዴ ዱቄት ፖስታ ውስጥ በመጨመር ድርጊቱን የፈጸመው ለቀልድ ነው በማለት በሰጠው የእምነት ቃል ቢገልጽም ዱቄቱ በላቦራቶር እንደሚመረምርና ግልሰቡም ለፍርድ እንደሚቀርብ ኃላፊው ጠቁመዋል።</p>


<p class="align-center"><a href="/Gazettas/AddisZemen/info/AddisZemen.sera.html"> ከአዲስ ዘመን ጥቅምት 16 ቀን 1994</a></p>

</body>
</html>	
