<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዱግዳ ወረዳ ምንነቱ ያልታወቀ በሽታ ተከሰተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዱግዳ ወረዳ ምንነቱ ያልታወቀ በሽታ ተከሰተ</h1>


<p>በአርሲ ዞን ዝዋይ ዱግዳ ወረዳ ሁለት ቀበሌ ገበሬ ማኅበራት በትኩሳትና በራስ ምታት መልክ በተከሰተ ምንነቱ ባልታወቀ በሽታ ከ50 የሚበልጡ ሰዎች መታመማቸውን የወረዳው መስተዳድር ጤና ጣቢያ አስታወቀ።</p>

<p>የመስተዳድሩ ሊቀመንበር አቶ ገብሬ ባልቻ ትናንት እንዳስታወቁት በወረዳው ሰንጎና ቡርቃ ለመፌ ገበሬ ማኅበራት በሽታው የተከሰተው ካለፈው መስከረም 14 ጀምሮ ነው። የበሽታው ሥርጭት እየሰፋ መምጣቱንና ሰብል በመሰብሰብ ላይ የሚገኙ አርሶ አደሮችንም ለችግር ከመዳረጉ በፊት የዞኑ ጤና መምሪያ መፍትሔ እንዲፈልግ ሊቀመንበሩ ጠቁመዋል።</p>

<p>የወረዳው ጤና ጣቢያ ኃላፊ አቶ ጉደታ ፈጀ በበኩላቸው በቀበሌዎቹ የተከሰተው በሽታ ምናልባት የማጅራት ገትር ይሆናል በሚል ከ13 ሰዎች የደም ናሙና ተወስዶ ምርምራ መደረጉንና ውጤቱም የታሰበው አለመሆኑን አመልክተዋል። ተጨማሪ ምርመራ ለማድረግ ለዞኑ ጤና መምሪያ ማሳወቃቸውን የገለፁት ኃላፊው የበሽታው ተጠቂዎች በድንኳን ተጠልለው ህክምና እየተደረገላቸው እንደሆነ አስታውቀዋል። የነገሌ 1ኛና መለስተኛ 2ኛ ደረጃ ትምህርት ቤት ምክትል ርዕሰ መምህር አቶ ሀሳቡ ጉርሙ እንደተናገሩት በትምህርት ገበታቸው ከሚገኙ ተማሪዎች መካከል በሁለት ተከታታይ ቀናት 15 ተማሪዎች ታመው ወደመቂ፣ ዓለም ጤና፣ ሞጆ፣ አጎልቾና አሰላ ጤና ተቋማት ተልከዋል።</p>

<p>ከመስከረም 30 ጀምሮም የመማር ማስተማሩ ሂደት ተቋርጦ ትምህርት ቤቱ መዘጋቱን ተናግረዋል። የአርሶ ዞን ጤና መምሪያ ምክትል ኃላፊ ዶ/ር ጀማል ሽጤ ስለጉዳዩ ተጠይቀው በወረዳው ሁለቱ ቀበሌዎች ለጊዜው ባልታወቀ በሽታ በርካታ ሰዎች መታመማቸውን ከወረዳ ጽ/ቤት መስከረም 29 ቀን መልዕክት እንደደረሳቸው ገልፀዋል። መምሪያው አንድ ከፍተኛ የጤና ባለሙያ ከወረዳው ጤና ባለሙያዎች ጋር ሁኔታውን እንዲያጣራ መላኩን እንዲሁም የተለያዩ መድኃኒቶችንና ጤና ባለሙያዎችን ወደሥፍራው ለማጓጓዝ ዝግጅት ላይ መሆኑን አስታውቀዋል።</p>

<p>ባለፈው ዓመት መጨረሻ በዞኑ መርቲና አሚኛ ወረዳዎች የማጅራት ገትር በሽታ ተቀስቅሶ ጉዳት ሳያደርስ መቆጣጠር መቻሉንም ዶ/ር ጀማል አስታውሰዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 6 ቀን 1994</a></p>

</body>
</html>	
