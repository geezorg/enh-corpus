<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተስፋዬ ጅፋር በኒውዮርክ ማራቶን አሸነፈ ከአንድ ሚኒዮን ብር በላይና አውቶሞቢል ተሸለመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተስፋዬ ጅፋር በኒውዮርክ ማራቶን አሸነፈ ከአንድ ሚኒዮን ብር በላይና አውቶሞቢል ተሸለመ</h1>


<p>ከሁለት ሚሊዮን በላይ ተመልካቾች በተከታተሉት ከ100 አገሮች የተውጣጡ 42ሺ ተወሳዳዳሪዎችና 225 ምርጥ አትሌቶች ተካፋይ በሆኑበት 32ኛው የኒውዮርክ ማራቶን ኢትዮጵያዊው አትሌት ተስፋዬ ጅፋር ከ 12 ዓመታት በፊት በታንዛኒያዊው ጁማ ኢካንጋ የተያዘውን ክብርወሰን በ18 ሰኮንዶች በማሻሻል አሸንፏል። ከሦስት ዓመታት በፊት በኒውዮርክ አመርቂ ፋክክር ማድረጉ የተነገረለት ተስፋዬ በውድድሩ አንደኛ በመውጣቱ 80 ሺ ዶላር፣ የሥፍራውን ሪኮርድ በማሻሻሉ ደግሞ 50ሺ ዶላር በድምሩ 130ሺ ዶላር ወይም ከአንድ ሚሊዮን የኢትዮጵያ ብር በላይና የአውቶሞቢል ሽልማት ተበርክቶለታል።</p>

<p>በኢትዮጵያ አትሌቲክስ ታሪክ በበላይነህ ዴንሳሞ ተይዞ የቆየውን የ2 ሰዓት ከ06 ከ50 ሰከንድ ሬኮርድ ከሁለት ዓመታት በፊት ሮተርዳም ላይ በአንድ ሰኮንድ ያሻሻለውን የዓለም ስድስተኛውን ፈጣን ሰዓት ያስመዘገበው ተስፋዬ ጅፋር ኒውዮርክ ላይ ከትናንት በስቲያ ምሽት የገባበት ሰዓት 2 ሰዓት ከ07 ደቂቃ ከ4 ሰከንድ መሆኑ ታውቋል።</p>

<p>ከኒውዮርክ ውድድር ቀደም ብለው ይፋ የተደረጉ ዘገባዎች በተስፋዬ ጅፋርና በኬንያ አትሌቶች መካከል ከፍተኛ ፉክክር እንደሚደረግ ባመለከቱት መሠረት ተስፋዬና ሁለት የኬንያ አትሌቶች ከ25ኛው ኪሎ ሜትር በኋላ መሪነቱን እንደተቆጣጠሩት ታውቋል። ሆኖም በመጨረሻዎቹ ኪሎሜትሮች ተስፋዬ ፍጥነቱን ጨምሮ በመገስገሱ 2ኛና 3ኛ የወጡት በ2:09:51 መግባታቸውን የሮይተርስ ዘገባ አመልክቷል።</p>

<p>«በኅብረት እንሮጣለን» በሚል መሪ ርዕስ መስከረም 1 ቀን 1994 የአሸባሪዎች ጥቃት ሰለባ ለሆኑት 5ሺ ገደማ ሰላማዊ ሰዎች ለፖሊስና ለእሳት አደጋ መከላከያ ሠራተኞች አባላት መታስቢያ በሆነው የኒውዮርክ ማራቶን የሟቾቹ ቤተዘመዶች የሆኑ 10 ተወዳዳሪዎች ተጠቂዎቹን በመወከል ተካፍለውበታል ተብሏል።</p>

<p>አምናና ዘንድሮ በተከታታይ 2ኛ የወጣው የኬናያው አትሌት ኮስጋይ ከሦስት ዓመታት በፊት በኬንያ በደረሰው የአሸባሪዎች ጥቃት ሦስት ጓደኞቹን ማጣቱን አስታውሶ የኒውዮርኩ ውድድር ሁሉንም በአንድ ዓላማ ያስተሳሰረ በመሆኑ ታሪካዊ እንደሚያደርገው ገልጿል። ፖሊሶችና የእሳት አደጋ ብርጌድ ሠራተኞች የሰላማዊ ሰዎችን ሕይወት ለመታደግ ሲሉ መስዋዕት በሆኑ ጓዶቻቸው ስም በውድድሩ መሳተፋቸውን ከፈረንሳይ ዜና አገልግሎት ዘገባ ለመረዳት ተችሏል።</p>

<p>የአሸባረዎች ጥቃት ያሳሰባቸው የኒውዮርክ ባለሥልጣናት ውድድሩ ተጀምሮ እስኪያልቅ ድረስ አራቱን ድልድዮች ለትራፊክ ዝግ በማደረግ፣ 2ሺ 500 የፀጥታ ሠራተኞችንና ፖሊሶችን በማሰማራት ጥብቅ ቁጥጥር ማካሄዳቸውና ለመጀመሪያ ጊዜ ውድድሩ የሚካሄድበት ሥፍራ ከማንኛውም ዓይነት በረራ ነፃ እንዲሆን መደረጉ ታወቋል።</p>

<p>የኒውዮርኩ ማራቶን የውድድር ዳይሬክተር አለን ስቴይን ፊልድ በበኩላቸው፤ ዓለም ባሸባሪዎች ጥቃት ሕይወታቸውን ላጡት ዜጎች ባሳየው ፅናትና የኅዘን ተካፋይነት መርካታቸውን ገልጸው፣ የተወዳዳሪዎቹ ተሳትፎ የሽብርተኝነት ሴራ ሕዝቦችን በፅናት ከመቆም እንደማይገታቸው ያረጋገጠ ነው ብልዋል።</p>

<p>በተመሳሳይ ሁኔታ በሴቶች ማራቶን ኬንያዊቷ ማርጋሬት ኦካዮ በ2፡ከ24፡ከ21 የሥፍራውን ሬከርድ በ19 ሰከንዶች በማሻሻል አሸንፋለች። የ25 ዓመቷ ኦካዮ ባሸናፊነቷ ካገኘችው 80 ሺ ዶላር በተጨማሪ የአዲስ መኪና ሽልማት ባለቤት ሆናለች።</p>

<p>በሚያስደንቅ የአጨራረስ ብቃት በኒውዮርክ አመርቂ ውጤት ያስመዘገበው የ26 ዓመቱ ተስፋዬ ጅፋር በግማሽ ማራቶንና በማራቶን በተደጋጋሚ ለሜዳሊያ ባለቤትነት የበቃና የሙገር ሲሚንቶ ስፖርት ክለብ ባልደረባ ነው። የተስፋዬ ታላቅ ወንድም ሀብቴ ጅፋር በ10ሺ ሜትር ከርቀቱ ከታወቁት የዓለም ምርጥ አትሌቶች አንዱ ሲሆን፣ ተስፋዬ በአትሌቲክስ ስፖርት ይገፋ ዘንድ ተገቢውን ድጋፍ በማድረግ አበረታቶታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 27 ቀን 1994</a></p>

</body>
</html>	














