<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመላው ዓለም በቀጥታ በሳተላይት የሚሠራጭ የሙዚቃ ኮንሰርት በመስቀል አደባባይ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመላው ዓለም በቀጥታ በሳተላይት የሚሠራጭ የሙዚቃ ኮንሰርት በመስቀል አደባባይ ይካሄዳል</h1>


<p>የፊታችን ቅዳሜ ኅዳር 1 ቀን 1994 ዓ.ም ከምሽቱ አንድ ሰዓት ጀምሮ በመስቀል አደባባይ የሚካሄደውና የኢትዮጵያ አጠቃላይ ገጽታ በፊልም ተደግፎ የሚቀርብበት የሙዚቃ ኮንሰርት ለመላው ዓለም በቀጥታ በቀጥታ በሳተላይት እንደሚተላለፍ የዝግጅቱ ኮሚቴው አስታወቀ።</p>

<p>ዝግጅቱን አስመልክቶ ትናንት በሒልተን ሆቴል በተሰጠው መግለጫ ላይ እንደተመለከተው፣ የሙዚቃ ኮንሰርቱ በዋናነት የሚቀርበው በጃፓናዊ አርቲስት በሚስተር ታዳሚትሱ ሳይቶ ሲሆን የአዲስ አበባ መስተዳድርና የሀገር ፍቅር ቴያትር ቤቶችም ባህላዊ ጨዋታዎችን ያቀርባሉ። ከዚህ በተጨማሪ የኢትዮጵያን ታሪካዊ ቦታዎች የሚያሳይ ፊልምም በቅንጅት ይተላለፋል።</p>

<p>የኢትዮጵያ ቱሪዝም ኮሚሽን ኮሚሽነር አቶ ዩሱፍ አብዱላሂ ሱከር እንደተናገሩት በሀገራችን ታሪክ ውስጥ ቴክኖሎጂንና ለሰው ልጅ ያለ መልካም ምኞትን በማጣመር ለመጀመሪያ ጊዜ የሚካሄደው ይህ ኮንሰርት በድርቅና በጦርነት የምትታወቀውን ሀገራችንን ትክክለኛ ገጽታ በጃፓንም ሆነ በቀጥታ ሥርጭቱ በሚደርስባቸው አገሮች በማሳየት የላቀ ሚና ይኖረዋል።</p>

<p>ሙሉ ወጪው በጃፓን ሀገር በሚገኝ መንግሥታዊ ያልሆነ ድርጅት ተሸፍኖ ሀገራችንን ለማስተዋወቅ የታለመው ይህ ዝግጅት ታላቅ ተልዕኮን የተሸከመ ሠናይ ክንውን መሆኑን የገለጹት ኮሚሽነር ዩሱፍ ከዝግጅቱ የሚገኘው ገቢ በድርቅ ለተጎዳው የሶማሌ ክልል በተለይ በጎዴ አካባቢ ለሚከናወኑ የልማት ፕሮጀክቶች ማስፈፀሚያ የሚውል መሆኑ የዝግጅቱን ሰብአዊ ገጽታ ያመለክታል ብለዋል።</p>

<p>የኮንሰረቱ ዋና አቀናባሪና አቅራቢ ጃፓናዊው አርቲስት ታዳሚትሱ ሳይቶ በበኩል ከሁለት ዓመታት በፊት በኢትዮጵያ የምትገኘውን የጐዴ ከተማ ጐብኝቶ እንደነበር ገልጾ፤ በዚያም በተከሰተው ድርቅ ምክንያት በረሀብ የተጎዱ ሕፃናት ልጆች እንዳጋጠሙት ተናግሯል።</p>

<p>ልጆቹም ከጥርጣሬ ነጻ በሆኑና የቅንነት ፀጋ በተሞላባቸው የጠራ፣ ጉልህና አባቢ ዓይኖቻቸው አትኩረው በተመለከቱት ጊዜ የሕይወት ለዛ በዚያ ቦታ የነበረ መሆኑን መገንዘቡንና ከእነርሱ ጋር መሆን መመኘቱን ገልጾ ለዝግጅቱም መነሻ የሆነው ይኸው አጋጣሚ መሆኑን አስረድቷል።</p>

<p>አርቲስት ታዳሚትሱ የራሱ የሆነ ፍልስፍና ያለው ሲሆን ዕውነትን መፈለግ በሚል ዓቢይ እሳቤ ሥር በማንኛውም ሰው ውስጥ ውስጣዊ ሕልውና ከውጫዊው ሁኔታ ጋር በቀጥታ የሚገናኝና ሁለቱም እርስ በርስ እንዲቆራኙ የሚያደርግ የኃይል ሙላት መኖሩን ያብራራና ከዚህ ጋር አያይዞ የሚዘረዝራቸው ፍልስፍናዎች ወደ አንድ ዓይነት የሕይወት መሻሻል እንደሚያሸጋግሩ ይገልጻል።</p>

<p>እንዲህ ያለውን የሕይወት ማሻሻል ሂደት በፒያኖ፤ በሲንተሳይዘር እና በሌሎች የኪነጥበብ መሣሪያዎች ለመግለጽ መነሳቱንም አስረድቷል። በመቀጠልም ይህን ክስተት በመገንዘብ፤ በሕይወታቸው የውስጥ ስሜት፤ የብልህነት፤ የፈጠራ እና የአዲስ ዓላም የሰላም ሥርዓት ቋሚ ምንጭ ስለሆነ በእያንዳንዳችሁ ዘንድ ተቀባይነት አግኝቶ በልባቸሁ ይደር የሚል መልዕክት አስተላልፎ ፍልስፍናው ከማንኛውም ሃይማኖት ጋር ያልተገናኘና እውነትና በመፈለግ ላይ የተመሠረተ ብቻ መሆኑንም ገልጿል።</p>

<p>በጃፓን የኢትዮጵያ አምባሳደር መሃዲ አህመድ በበኩላቸው ዝግጅቱ የኢትዮጵያን ገጽታ ለዓለም ከማስተዋውቁ በተጨማሪ በኢትዮጵያና በጃፓን ሕዝቦችና መንግሥታት መካከል ያለውን ጥብቅ ግንኙነት ይበልጥ እንደሚያጎለብትው ተናግረዋል።</p>

<p>ከዚህም በተጨማሪ ዝግጅቱ የሚደረግበት ወቅት፤ ኢትዮጵያ በአዲስ የተሀድሶ መፈስና ሰላማዊ የሥልጣን ሽግግር በተደረገበት ማግሥት በመሆኑ ቀሪውንና ዋናውን የድህነት ችግር ለመወጣት የምናደርገው ትግል አጋዥ አድርጎን እንመለከተዋለን ብለዋል።</p>

<p>አርቲስት ታዳሚትሱ ሳይቶ ለበጎ አድራጎት ተግባራት በርካታ ኮንሰርቶችን በቺሊ፤ በኢጣሊያ፤ በግሪክ፤ በኮሪያና በስዊድን አድርጓል። የአሁን ዝግጅት በአፍሪካ በዓይነቱ የመጀመሪያ ሲሆን ዝግጅቱን ለማስተላለፍ የሚረዳ ዘመናዊ የድምጽ መሣሪያም በአንድ ሚሊዮን ዶላር ወጪ መስቀል አደባባይ በመተከል ላይ መሆኑም ታውቋል።</p>

<p>ዝግጅቱን ከጃፓን ድርጅቶች በተጨማሪ የኢትዮጵያ ቱሪዝም ኮሚሽን፤ የአዲስ አበባ መስተዳድር፤ የውጭ ጉዳይ ሚኒስቴር፤ የኢትዮጵያ ቴሌኮሙኒኬሽን ኮርፖሬሽን፤ የኢትዮጵያ መብራት ኃይል ኮርፖሬሽን፤ የኢትዮጵያ ሬዲዮና ቴሌቪዥን ድርጅት፣ ዋልታ ኢንፎርሜሽን ማዕከል፤ የኢትዮጵያ ጉምሩክ ባልሥልጣን፤ የኢትዮጵያ አየር መንገድ፤ የኢትዮጵያ ንግድ መርከብ ድርጅትና በጃፓን የኢትዮጵያ ኤምባሲ አስተባብረውታል። ዝግጅቱን ለመክታተል ምንም ክፍያ የሌለም መሆኑም ታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 29 ቀን 1994</a></p>

</body>
</html>	














