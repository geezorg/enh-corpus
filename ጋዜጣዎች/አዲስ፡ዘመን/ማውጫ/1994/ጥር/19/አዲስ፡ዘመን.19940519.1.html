<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ንግድ ባንክ በተረጋጋ ሁኔታ የተለመደ አገልግሎቱን በመስጠት ላይ መሆኑን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ንግድ ባንክ በተረጋጋ ሁኔታ የተለመደ አገልግሎቱን በመስጠት ላይ መሆኑን ገለፀ</h2>


<p>የፌዴራል ሥነ-ምግባርና ፀረ-ሙስና ኮሚሽን በመሠረተባቸው ክስ ምክንያት በቁጥጥር ሥር በዋሉ የኢትዮጵያ ንግድ ባንክ የተለያዩ የሥራ ኃላፊዎች ምትክ ሌሎች ባለሥልጣናትን በመሾም የተለመደ አገልግሎቱን በተረጋጋ ሁኔታ በማከናወን ላይ እንደሚገኝ ገለጸ። ፕሬዚዳንቱን ጨምሮ በቁጥጥር ሥር የዋሉት የባንኩ ሠራተኞችና ኃላፊዎች 12 ብቻ መሆናቸውንም አስታወቀ።</p>

<p>የኢትዮጵያ ንግድ ባንክ የኮርፖሬት ግንኙነት ሥራ አስኪያጅ አቶ ግርማ አሰፋ ከትናንት በስቲያ ለጋዜጣው ሪፖርተር እንዳስታወቁት ከታኅሳሥ 30 ጀምሮ በቁጥጥር ሥር በዋሉት ባለሥልጣናት ምትክ ተጠባባቂ ፕሬዚዳንትና አራት ምክትል ፕሬዚዳንቶች ተሹመዋል።</p>

<p>አዲሶቹ ተሿሚዎች የተመደቡበትን ኃላፊነት ተረክበው የዕለት ተዕለት ሥራቸውን በሰከነ ሁኔታ በማከናወን ላይ እንደሚገኙ የገለጹት አቶ ግርማ በአሁኑ ወቅት በአባላት መጓደል ምክንያት ሳይሟሉ ቀርተው የነበሩት የበላይ አስተዳደርና የብድር ኮሚቴዎችም ተሟልተው በአዲስ መንፈስ ሥራቸውን መጀመራቸውን አመልክተዋል።</p>

<p>ባንኩ በሰው ኃይል ምደባ ረገድ በተለያዩ ምክንያቶች የተጓደሉ የአመራር ቦታዎችን ለመሙላት የኃላፊዎችን ምደባ በማከናወን ላይ እንደሚገኝ የገለጹት አቶ ግርማ፤ ሠራተኛውም የዕለት ተዕለት ሥራቸውን በተረጋጋ ሁኔታ እያከናወነ ለደንበኞች የተለመደውን ቀልጣፋ አገልግሎት በመስጠት ላይ እንደሚገኝ አስታውቀዋል።</p>

<p>የባንኩ ዓለማቀፍ ግንኙነት መምሪያ የተለመደ ሥራውን እያካሄደ መሆኑን የተናገሩት የኮርፖሬሽኑ ግንኙነቱ ሥራ አስኪያጅ በተፈጠረውም ክስተት ምክንያት የተስተዋለ ችግር አለመኖሩን ገልጸዋል። በመሆኑም ባንኩ ከሌሎች ዓለም አቀፍ ባንኮች ጋር ያለውን ግንኙነት በተለመደው አሠራር በተሳካ ሁኔታ እያካሄደ ነው ብለዋል።</p>

<p>ባንኩ ባለው የረጅም ጊዜ አሠራር በየዓመቱ የጡረታና በተለያዩ ምክንያቶች በሚለቁ ከሦስት መቶ በላይ ሠራተኞች በአማካይ ከሰባት መቶ በላይ ሠራተኞች በመቅጠርና በማሰልጠን ተተኪዎችን የማዘጋጀት ሰፊ ልምድ ያለው በመሆኑ አሁን በተጓደሉት ሠራተኞች ምክንያት በአሠራሩ ላይ ችግር የሚፈጠርበት ሁኔታ እንደሌለም ተናግረዋል።</p>

<p>የባንኩ አጠቃላይ የሥራ እንቅስቃሴ ከሌሎች ጊዜያት የተለየ እንዳልሆነ የገለጹት አቶ ግርማ ደንበኞች በባንኩ ላይ ያላቸው ጽኑ እምነት አሁንም ቢሆን እንደ ተጠበቀ ነው ብለዋል።</p>

<p>በተለያዩ የመገናኛ ብዙኃን እንደተነገረው በወቅቱ በቁጥጥር ሥር የዋሉት የባንኩ ሠራተኞችና ኃላፊዎች 41 ሳይሆኑ ፕሬዚዳንቱን ጨምሮ አሥራ ሁለት ባለሥልጣናትና ሠራተኞች ብቻ መሆናቸውን የተናገሩት አቶ ግርማ ሌሎቹ ቀደም ብለው በባንኩ ውስጥ በተለያዩ የኃላፊነት ቦታዎች ሲሠሩና በልዩ ልዩ ምክንያት ባንኩን የለቀቁ መሆናቸውን ጨምረው ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 19 ቀን 1994</a></p>

</body>
</html>	














