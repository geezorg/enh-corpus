<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ተወላጅ የሆኑ የውጭ ዜጎችን በአገራቸው የተለያዩ መብቶች ተጠቃሚ ለማድረግ የወጣው አዋጅ ፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ተወላጅ የሆኑ የውጭ ዜጎችን በአገራቸው የተለያዩ መብቶች ተጠቃሚ ለማድረግ የወጣው አዋጅ ፀደቀ</h2>


<p>የኢትዮጵያ ተወላጅ የሆኑ የውጭ ዜጎችን በትውልድ አገራቸው የተለያዩ መብቶች ተጠቃሚ ለማድረግ የወጣውን አዋጅ የሕዝብ ተወካዮች ምክር ቤት ትናንት አፀደቀ።</p>

<p>አዋጁ የፀደቀው የኢትዮጵያ ተወላጅ የሆኑ የውጭ ዜጎች ከትውልድ አገራቸው ጋር ያላቸው ግንኙነት ተጠናክሮ እንዲቀጥል የሚፈልጉ መሆናቸውን ምክር ቤቱ በመገንዘቡ ነው።</p>

<p>እነዚሁ ዜጎች ተለይተው አንዳንድ የመብት አጠቃቀሞችን የሚመለከቱ የሕግ ገደቦች ቢነሱላቸው ለአገሪቱ ዕድገትና ለወገኖቻቸው ኑሮ መሻሻል የበኩላቸውን አስተዋጽኦ እንደሚያደርጉ መታመኑን አመልክቷል።</p>

<p>የዓዋጁን ዓላማ በኑሮና በሕይወት አጋጣሚ እንዲሁም በተለያዩ ምክንያቶች የሌላ አገር ዜግነት የወሰዱ የኢትዮጵያ ተወላጆችን በመለየት የአገሪቱ ዜግነታቸው በመቅረቱ የተጣለባቸውን የሕግ ገደቦች በማላላት የተለያዩ ባለመብቶችና ጥቅማ ጥቅሞች ባለቤት ማድረግ ነው።</p>

<p>በአዋጁ መሠረትም የፀና የኢትዮጵያ ተወላጅነት መታወቂያ ካርድ ያለው ማንኛውም የውጭ አገር ዜጋ ወደ ኢትዮጵያ ለመግባትና ኢትዮጵያ ውስጥ ለመቆየትም ሆነ ለመኖር የመግቢያ ቪዛና የመኖሪያ ፈቃድ እንዲኖረው አይጠይቅም።</p>

<p>እንደ አዋጁ የመታወቂያ ካርድ ያለው ሰው የሥራ ፈቃድ እንዲያወጣ ሳይገደድ በኢትዮጵያ ውስጥ ተቀጥሮ መሥራት ይችላል። እንዲሁም አግባብ ባለው የጡረታ ሕግ የውጭ ዜጎች የመብቱ ተጠቃሚ እንዳይሆኑ የሚገድበው ድንጋጌ ተፈፃሚ አይሆንም።</p>

<p>ይሁናና የኢትዮጵያ ተወላጅነት መታወቂያ ካርድ የያዘ የውጭ ዜነት ያለው ሰው በማናቸውም የመንግሥት ደረጃ በሚካሄድ ምርጫ የመምረጥና የመመረጥ መብት የለውም። በማናቸውም የአገር መከላከያ፣ የአገር ደህንነትና በውጭ ጉዳይና መሰል የፖለቲካ የመንግሥት መሥሪያ ቤቶች በመደበኛነት ተቀጥሮ መሥራት የማይችል ስለመሆኑ በአዋጁ ተገልጿል።</p>

<p>የኢትዮጵያ ተወላጅነት መታወቂያ የተገኘው ሌላ ሰው መስሎ በመቅረብ ወይም ስለራሱ ትክክለኛውን ነገር በመደበቅ ወይም የተሳሳተ መረጃ በማቅረብ ከሆነ እንደሚሰረዝ አስታውቋል።</p>

<p>የመታወቂያው ባለቤት በሽብርተኝነት የተከለከሉ ዕጾችን ወይም የጦር መሣሪያዎችን በማዘዋወር ወንጀል ጥፋተኛ ሆኖ ከተገኘ ወይም የመታወቂያው ባለቤት ከኢትዮጵያ ጋር በጦርነት ላይ ያለ አገር ዜጋ ከሆነ ወይም ይህን ዓይነቱን አገር በፈቃደኝነት የሚረዳ ሰው ሆኖ ከተገኘ የሚሉትና ሌሎች ጥፋቶች ፈጽመው ሲገኙ እንደሚሰረዝ በአዋጁ ተገልጿል።</p>

<p>የኢትዮጵያ ተወላጅ የሆነ የውጭ ዜጋ ማለት የሌላ አገር ዜግነት ከመያዙ አስቀድሞ የኢትዮጵያ ዜግነት የነበረው ወይም ከወላጆቹ ከአያቶቹ ወይም ከቅድመ አያቶቹ ቢያንስ አንዱ በማናቸውም ጊዜ የኢትዮጵያ ዜግነት ይዞ የነበረ የውጭ ዜጋ ሲሆን የኢትዮጵያን ዜግነት በመተው የኤርትራ ዜግነትን መርጦ የያዘ ሰውን አይጨምርም።</p>


<p class="align-center"><a href="/Gazettas/AddisZemem/info/AddisZemen.sera.html">ከአዲስ ዘመን ጥር 29 ቀን 1994</a></p>

</body>
</html>	














