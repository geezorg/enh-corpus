<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ያለ ሕጋዊ ሥርዓት የስኳር ጨረታ አካሂደዋል ተብለው በተከሰሱት ላይ የቅድመ ክስ ዝግጅት እንዲቀርብ ትዕዛዝ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ያለ ሕጋዊ ሥርዓት የስኳር ጨረታ አካሂደዋል ተብለው በተከሰሱት ላይ የቅድመ ክስ ዝግጅት እንዲቀርብ ትዕዛዝ ተሰጠ</h2>


<p>የፌዴራል ሥነ ምግባርና ፀረ ሙስና ኮሚሽን የተሰጣቸውን ሥልጣንና ኃላፊነት በመዘንጋት ያለ ሕጋዊ ሥርዓት የስኳር ጨረታ እንዲከናወን አድርገዋል ብሎ ክስ በመሠረተባቸው ግለሰቦች ላይ የቅድመ ክስ ዝግጅቱን ለቀጣዩ ቀጠሮ እንዲያቀርብ የፌዴራሉ ከፍተኛ ፍርድ ቤት ትናንት ትዕዛዝ ሰጠ።</p>

<p>አንደኛ ወንጀል ችሎት የኮሚሽኑ ዓቃቤ ሕግ ትናንት ክስ በመሠረተባቸው የመተሀራና የወንጂ ሸዋ ስኳር ፋብሪካዎች ሥራ አስኪያጆች የኢትዮጵያ ስኳር ኢንዱስትሪ ድጋፍ ሰጪ ማዕከል አክሲዮን ማኅበር ዋና ሥራ አስኪያጅና የንግድ መምሪያ ኃላፊ የቅደመ ክስ ዝግጅት መግለጫ ላይ የሰውና የሰነድ ማስረጃውን በዝርዝር ማቅረብ እንዳለበት በሰጠው ትዕዛዝ አመልክቷል።</p>

<p>የተከሳሾች ጠበቆችም ደምበኞቻቸው የተከሰሱበት ወንጀል ሙስና መሆኑን ስለማያመለክት በዋስ ሆነው እንዲከራከሩ ላቀረቡት አቤቱታ ችሉቱ የክስ ማመልከቻው በሥልጣን አለአግባብ መጠቀም የሚል ቃል ያለበት መሆኑን በመግለጽ የቀረበውን አቤቱታ ያልተቀበለው መሆኑን በሰጠው ትዕዛዝ ገልጿል።</p>

<p>በሙስና ወንጀል ተጠርጥሮ የተከሰሰ ሰው የዋስ መብት እንደማይከበርለት በሕግ መደንገጉን በመግለጽ ተከሳሾቹ በማረሚያ ቤት ሆነው እንዲከራከሩ ፍርድ ቤቱ አዟል።</p>

<p>የፌዴራል ሥነ ምግባርና ፀረ ሙስና ኮሚሽን ዓቃቤ ሕግ ትናንት በመተሐራ በወንጂ ሸዋ ስኳር ፋብሪካዎች እና በኢትዮጵያ ስኳር ኢንዱስትሪ ድጋፍ ሰጪ ማዕከል አክሲዮን ማህበር በሥራ አስኪያጅነትና በንግድ መምሪያ ኃላፊነት ይሠሩ በነበሩት አቶ በለጠ ዓለማየሁ፣ አቶ ሰለሞን ባራኪ፣ አቶ ብርሃኑ ጂጆ፣ አቶ ሸዋፈራው ግርማና አቶ ደመላሽ አረጋ ለአንደኛ ወንጀል ችሎት ባቀረበው ክስ በስኳር ሽያጭ ጨረታዎች ተሳታፊ ለሆኑ ግለሰቦችን የንግድ ማህበሮች ሕገወጥ ጥቅም ለማስገኘት አስበው ያለ ሕጋዊ ሥርዓት የስኳር ጨረታ እንዲካሄድ አድርገዋል በማለት ነው።</p>

<p>በዚሁ ክስ አቶ በለጠ ዓለማየሁ፣ ሰለሞን ባራኪና ብርሃኑ ጂጆ የተባሉት ግለሰቦች ከጥቅምት ወር 1987 እስከ ጥቅምት 1990 ዓ.ም ድረስ፣ አቶ ሸዋፈራው ግርማ ደግሞ ከጥቅምት ወር 1990 ጀምሮ እስከ ሚያዝያ 1993 ዓ.ም ድረስ ስኳር በግል ጨረታ ውድድር እንዲሸጥ ከጠቅላይ ሚኒስትር ጽሕፈት ቤት የተሰጣቸውን ሕጋዊ ሥልጣን በመዘንጋት ያለሕጋዊ ሥርዓት የስኳር ጨረታ እንዲከናወን ማድረጋቸውን ያመለክታል።</p>

<p>አቶ በለጠ ዓለማየሁና አቶ ብርሃኑ ጂጆ የተባሉት ተከሳሾች ደግሞ ፍትሐዊና ሚዛናዊ በሆነ ግልጽ የነፃ ገበያ ውድድር ስኳር በጨረታ እንዲሸጥ ማድረግ ሲገባቸው ከ1989 ዓ.ም ከስኳር ጨረታ ቁጥር 53 ጀምሮ ለሽያጭ የሚቀርበው የስኳር መጠን መነሻው አንድ ሺ ኩንታል፤ ጣሪያው ደግሞ ያለገደብ እንዲሆን በመወሰን ተዛማጅነት ላላቸው ጥቂት ነጋዴዎችና የንግድ ማህበሮች ዋጋውንና ገበያውን እንዳሻቸው በመወሰንና የገበያውን ሥርዓት በማዛባት ከፍተኛ ጥቅም እንዲያገኙ አድርገዋል ሲል የኮሚሽኑ ዓቃቤ ሕግ ከሷቸዋል።</p>

<p>ሁለቱ ተከሳሾች ዲንሾ የተባለ የንግድ ማህበር በጨረታ አሸናፊ የሆነበትን የ156 ሺ ኩንታል ስኳር ቀሪ ዋጋውን ለመክፈል በተሰጠው የጊዜ ገደብ ከመተሀራና ወንጂ ሸዋ ስኳር ፋብሪካዎች ባለማንሳቱ ለጨረታ ማስከበሪያ ያስያዘው ብር አራት ሚሊዮን 371 ሺ 840 ብር ገቢ እንዲያደርግ የተወሰነውን በጥር ወር 1987 ዓ.ም በሰጡት ትዕዛዝ መሻራቸውን የክስ ማመልከቻው ያስረዳል።</p>

<p>ተከሳሾቹ ከጠቅላይ ሚኒስትር ጽሕፈት ቤት ስኳር በግልጽ ጨረታ እንዲሸጥ የተላለፈውን ውሳኔ በመጣስ በጥር ወር 1987 ዓ.ም ከ224ሺ 542 ኩንታል በላይ ስኳር ለአንድ ኩንታል በብር 516 ያለጨረታ እንዲሸጥ አድርገዋ ሲል የኮሚሽኑ ዓቃቤ ሕግ በክስ ማመልከቻው አብራርቷል።</p>

<p>አቶ ደመላሽ አረጋ የተባሉት ተከሳሽ ደግሞ ስታር ቢዝነስ ግሩፕ የተባለው የንግድ ማኅበር በስኳር ጨረታ ላይ ሳይካፈል ከወጋገን ባንክ ለኢትዮጵያ ስኳር ፋብሪካ ኢንዱስትሪ ድጋፍ ሰጪ ማዕከል አክሲዮን ማህበር በሦስት ሚሊዮን ብር ያሠራውን የጥሬ ገንዘብ ክፍያ ማዘዣ (ሲፒኦ) በስኳር ጨረታ ቁጥር 58 ላይ ተካፋይ ሆኖ አሸናፊ ለነበረው ጢስ ዓባይ የግል ማህበር ስም አለአግባብ እንዲተላለፍ አድርገዋል ሲል ከሷቸዋል።</p>

<p>አቶ ሸዋፈረው ግርማ የተባሉት ተከሳሽ ደግሞ ስታር ቢዝነስ ግሩፕ የተባለ የንግድ ድርጅት በተሳተፈበት የስኳር ሽያጭ ጨረታ በገባው ግዴታ መሠረት የገዛውን ስኳር ባለማንሳቱ መክፈል የነበረበት 10ሺ 695 ብር የመጋዘን ኪራይ ሚያዝያ 9 ቀን 1991 ዓ.ም በተጻፈ ደብዳቤ በሰጡት ትዕዛዝ እንዳይከፈል ማድረጋቸውን በክሱ ተጠቅሷል።</p>

<p>እኝሁ ተከሳሽ በ1992/93 ዓ.ም ወደ ውጭ አገር የሚላክ የስኳር ሽያጭ በባንክ በሚፈጸም የመተማመኛ ሰንድ ክፍያ ወይም ሴንተር ኦፍ ክሬዲት (ኢ.ሌ.ሲ) አማካይነት እንዲፈጸም ማድረግ ሲገባቸው ተቀባይነት በሌላቸውበሌሎች የክፍያ ዓይነቶች እንዲፈጸም ማድረጋቸው በክሱ ተመልክቷል።</p>

<p>ክሱ አያይዞም እኝሁ ግለሰብ ለውጭ አገር ገበያ ወይም ለኤክስፖርት በከፍተኛ ጥንቃቄና ወጪ የተመረተውን 200 ሺ ኩንታል ስኳር ከ1992 እስከ 1993 ዓ.ም ባሉት ጊዜያት ውስጥ በሀገር ውስጥ እንዲሸጥ ትዕዛዝ መስጠታቸውን ዓቃቤ ሕጉ በክሱ አስፍሯል።</p>

<p>ሁሉም ተከሳሾች የሕዝብንና የመንግሥትን ጥቅም በሚጎዳ አኳኋን በግብረአብርነት ሥልጣናቸውን አለአግባብ መገልገል በፈጸሙት ወንጀል መከሰሳቸውን ያብራራል።</p>

<p>አንደኛ ወንጀል ችሎት የሥነ ምግባርና ፀረ ሙስና ኮሚሽን ዓቃቤ ሕግ በተከሳሾቹ ላይ በመሠረተው ክስ የሰውና የሰነድ ማስረጃዎቹን ከቅድመ ክስ ዝግጅት ማብራሪያው ጋር ለየካቲት 7 ቀን 1994 ዓ.ም እንዲያቀርብ ትዕዛዝ በመስጠት ተለዋጭ ቀጠሮ ይዟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 10 ቀን 1994</a></p>

</body>
</html>	














