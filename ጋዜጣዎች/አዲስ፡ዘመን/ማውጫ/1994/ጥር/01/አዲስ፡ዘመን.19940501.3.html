<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከባንኩ ሕግና ሥርዓት ውጭ ብድር ፈቅደዋል የተባሉ ኃላፊዎች ወህኒ ወረዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከባንኩ ሕግና ሥርዓት ውጭ ብድር ፈቅደዋል የተባሉ ኃላፊዎች ወህኒ ወረዱ</h1>


<p>የፌዴራል ሥነ ምግባርና ጸረ-ሙስና ኮሚሽን ከኢትዮጵያ ንግድ ባንክ ሕግና ሥርዓት ውጭ ከአንድ ቢሊዮን ብር በላይ ብድር ወስደዋል ባላቸው ነጋዴዎችና ብድሩን በፈቀዱት የባንኩ ስራ ኃላፊዎች ላይ በፌዴራሉ ከፍተኛ ፍርድ ቤት ክስ መሠረተባቸው። ተከሳሾቹም በማረሚያ ቤት ሆነው ክሳቸውን እንዲከታተሉ ፍርድ ቤቱ ትናንት ትዕዛዝ ሰጠ።</p>

<p>ለአንደኛ ወንጀል ችሎት የኮሚሽኑ ዓቃቤ ሕግ ባቀረበው የክስ ማመልከቻ በሥልጣን አለአግባብ በመጠቀም ከባንኩ ገንዘብ በብድር ወስደዋል በተባሉ 13 የግል ነጋዴዎችና የኢትዮጵያ ንግድ ባንክ ፕሬዝዳንት የሆኑትን አቶ ጥላሁን አባይ ጨምሮ በተለያዩ ደረጃ በሥራ ኃላፊነት በሚገኙ 41 የባንኩ ሥራ ኃላፊዎች ላይ ነው።</p>

<p>ዓቃቤ ሕግ ያቀረበው አንደኛ ክስ በ12 ንዑሳን ክፍሎች የተዘጋጀ ነው። በዚሁ ክስ ዘጠኝ የባንኩ የስራ ኃላፊዎች ለስታር ቢዝነስ ግሩፕ ዋና ሥራ አስኪያጅ ለአቶ ወርቁ መግራ በኦቨር ድራፍትና በኦቭር ድሮዎል ብድሮች እንዲሁም በሸቀጥ ብድር 45 ሚሊዮን 500 ሺ ብር ከኢትዮጵያ ንግድ ባንክ አንዋር መስጊድ ቅርንጫፍ እንዲወስዱ መፍቀዳቸውን ያመለክታል።</p>

<p>እንዲሁም 15 የባንኩ የሥራ ኃላፊዎች የስታር ቢዝነስ ግሩፕ ባለቤት ለሆኑት ለአቶ ምንውየለት አጥናፉ በኦቨር ድራፍትና ኦቨር ድሮዎል ለመኪና መግዣና በሰነድ መተማመኛ በደምሩ 190 ሚሊዮን 218 ሺ 700 ብር ብድር ከአንዋር መስጊድ ቅርንጫፍ መውሰደቸውን ክሱ ያስረዳል።</p>

<p>ከዚህም በተጨማሪ አምስት የባንኩ ሠራተኞች የጣና ትራንስፖርት ስራ አስኪያጅ ለሆኑት ለአቶ አበባው ገላየ 35 ሚሊዮን 388 ሺ 240 ብር ከአንዋር መስጊድ ቅርንጫፍ እንዲወስዱ መፍቀዳቸውን ያብራራል።</p>

<p>ከዚህም ሌላ 14 የባንኩ የሥራ ኃላፊዎች አቶ አስናቀ ጀምበሬ ለተባሉት ነጋዴ በራሳቸውና አጀምአ በተባለ የንግድ ድርጅታቸው ስም በኦቨር ድራፍት፣ ለመኪና መግዣና ለሸቀጥ መያዣ 27 ሚሊዮን 230 ሺ 921 ብር ከአንዋር መስጊድ ቅርንጫፍ እንዲወስዱ ማድረጋቸው ተመልክቷል።</p>

<p>እንዲሁም 17 የባንክ ኃላፊዎች አበባው ደስታ ለተባሉት ነጋዴ በራሳቸውና በጢስ ዓባይ ኃላፊነቱ የተወሰነ የግል ማኅበር ስም በኦቨር ድራፍትና በኦቨር ድሮዎር፤ ለመኪና መግዣና ለሸቀጥ መያዣ 140 ሚሊዮን 643 ሺ 418 ብር ከአንዋር መስጊድ ቅርንጫፍ እንዲወስዱ መደረጉ ተገልጿል።</p>

<p>በተጨማሪም አምስት የባንኩ የሥራ ኃላፊዎች ብርሀን ግደይ ለተባሉት ነጋዴ በአበባ ግደይ፣ በባዜን፤ በአበባ ትራንስፖርትና በአዋሳ ዱቄት ፋብሪካ ስም በድምሩ 129 ሚሊዮን 189 ሺ 743 ብር ከኢትዮጵያ ንግድ ባንክ ቦሌና አዋሳ ቅርንጫፎች አለአግባብ እንዲወስዱ ማድረጋቸው በክሱ ሰፍሯል።</p>

<p>ስምንት የባንኩ ሠራተኞች ደግሞ የሺሐረግ ዘውዴ ለተባሉት ነጋዴ በራሳቸውና በጌታ ትሬዲንግ ስም በድምሩ 127 ሚሊዮን 637 ሺ 934 ብር ከኢትዮጵያ ንግድ ባንክ ፊንፊኔ ቅርንጫፍ ብድር እንዲወስዱ መደረጉን የክስ ቻርጁ ያብራራል።</p>

<p>እንዲሁም 11 የባንክ ኃላፊዎች ሳሚ የሱፍ ለተባሉት ነጋዴ በራሳቸውና በሳሚ የሱፍ አስመጪና ላኪ የንግድ ድርጅት ስም 117 ሚሊዮን 496 ሺ ብር ከፊንፊኔ ቅርንጫፍ እንዲወስዱ መፍቀዳቸውን የዓቃቤ ሕግ ክስ አመልክቷል።</p>

<p>እስክንድር ዮሴፍ ለተባሉት ነጋዴ ደግሞ በራሳቸውና በመስቀል ፍላውር የንግድ ድርጅት ስም በድምሩ ስምንት ሚሊዮን 244 ሺ 918 ብር ከባሌ ቅርንጫፍ እንዲወስዱ ያደረጉት የ11 የባንክ የሥራ ኃላፊዎች ስም ዝርዝርም በክሱ ስፍሯል።</p>

<p>አስራ ስድስት የባንኩ የሥራ ኃላፊዎች ደግሞ አብርሀም ገብረክርስቶስ ለተባሉ ነጋዴ በራሳቸውና አብሚ በተባለ የንግድ ድርጅት ስም 23 ሚሊዮን 749 ሺ 246 ብር ከፊንፊኔ ንግድ ባንክ እንዲወስዱ ማድረጋቸው ተመልክቷል።</p>

<p>ተመስገን መሐሪ የተባሉት ነጋዴ ደግሞ በራሳቸው፣ ለናይል ኢንተርናሽናል ትሬዲንግ፣ ለናይል ቡና ላኪና ለጣና ኢንተርናሽናል የንግድ ድርጅቶች ስም በድምሩ 162 ሚሊዮን 171 ሺ 877 ብር ከ83 ሳንቲም ከአባ ኮራንና ፊንፊኔ ቅርንጫፎች እንዲወስዱ የፈቀዱት የዘጠኝ የባንክ ኃላፊዎች ስም ተገልጿል።</p>

<p>ብርሀን አሰፋ የተባሉት ግለሰብ ደግሞ በራሳቸውና በቴዲ ኃላፊነቱ የተወሰነ የንግድ ድርጅት ስም 9 ሚሊዮን 502 ሺ 500 ብር ከአንዋር መስጊድ በብድር እንዲወስዱ ፈቅደዋል የተባሉት የ13 የንግድ ባንኩ ኃላፊዎች ስም ዝርዝር በክሱ ላይ ሰፍሯል።</p>

<p>በዚሁ የክስ ማመልከቻ ከተራ ቁጥር 1 እስከ 41 የተመለከቱት ተከሳሾች የኢትዮጵያ ንግድ ባንክ የሥራ ኃላፊዎች ሆነው ሲሰሩ ከላይ ለተጠቀሱት ነጋዴዎችና የንግድ ማህበሮቻቸው ሕገ-ወጥ ጥቅም ለማስገኘት አስበው የባንኩን ደንብ፣ ፖሊሲና አመራር በመጣስ ብድሩን ፈቅደዋል ሲል ዓቃቤ ሕግ በክሱ አመልክቷል።</p>

<p>የተከሳሾች ጠበቆችም ደንበኞቻቸው የተመሰረተባቸው ክስ በፍርድ ቤቱ በንባብ ከመስማታቸው በፊት በፖሊስም ሆነ በኮሚሽኑ ምርመራ ያልተደረገላቸው በመሆኑ፤ የተጠቀሰባቸው የሕግ አንቀጽም የዋስትና መብት የማይከለክል ስለሆነ የዋስ መብት እንዲፈቀድላቸው፣ ለዝርዝር ክሱም መቃወሚያ እንደሚያቀርቡ ለችሎቱ አመልክተዋል።</p>

<p>ዓቃቤ ሕግ በበኩሉ የክስ መቃወሚያውን በተመለከተ እንዲያቀርቡ፤ የማይቃወም መሆኑን የተጠየቀው የዋስትና መብት ግን የተመሠረተባቸው ክስ የዋስትና መብት ስለማይፈቅድ ጥያቄው ውድቅ እንዲደረግ ጠይቋል።</p>

<p>ፍርድ ቤቱም የተከሳሾቹ ጠበቆችና ዓቃቤ ሕግ ያቀረቡትን የመከራከሪያ ሀሳብ ከመረመረ በኋላ በተከሳሾቹ ላይ የቀረበው ክስ በሥልጣን አለአግባብ መገልገልና በሙስና ወንጀል ተብሎ ስለሆነ ሕጉም የዋስተና መብት ስለማይፈቅድ በማረሚያ ቤት ሆነው እንዲከራከሩ ትዕዛዝ ሰጥቷል።</p>

<p>የተከሳሽ ጠበቆች በቀረበው ክስ ላይ ሀሳባቸውን ወይም የክስ መቃወሚያ ይዘው እንዲቀርቡ ለጥር 28 ቀን 1994 ዓ.ም ተለዋጭ ቀጠሮ ይዟል።</p>

<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 1 ቀን 1994</a></p>

</body>
</html>	














