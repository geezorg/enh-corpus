<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዕቃዎች የቅድመ ጭነት ምርመራ ካልተደረገላቸው መግባት እንደማይችሉ መ/ቤቱ አመለከተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዕቃዎች የቅድመ ጭነት ምርመራ ካልተደረገላቸው መግባት እንደማይችሉ መ/ቤቱ አመለከተ</h2>


<p>ከውጭ ወደ አገር ውስጥ የሚገቡ ማንኛውም ዕቃዎች በቅድመ ጭነት ምርመራ አድራጊ ኩባንያ ካልታሸጉ ወደ አገር ውስጥ መግባት እንደማይችሉ የገቢዎች ሚኒስቴር አስታወቀ።</p>

<p>ወደ አገር ውስጥ የሚገቡትም ዕቃዎች የተሠሩበትን ትክክለኛ አገርና አምራቹን ድርጅት የማያመለክቱ ከሆነ እርምጃ እንደሚወስድም ገለጸ።</p>

<p>ሚኒስቴሩ ትናንት በላከው መግለጫ በቅድመ ጭነት ምርመራ ወቅት ኤስጄኤስ አልተጠራም ኮንቴይነሩ አልቀረበም የሚሉ ምክንያቶችን በማቅረብ እቃዎቹ በቅድመ ጭነት ምርመራ አድራጊ ኩባንያ ሳይታሸጉ የተሟላ የምርመራ ሪፖርት እየተሰጣቸው ወደ አገር ውስጥ እንዲገቡ እየተደረገ ነው ብሏል።</p>

<p>እንዲሁም ዕቃዎቹ ስሪታቸው የትና የማን እንደሆነ በትክክል ሳይገለጽ የሌላ ፋብሪካና አገርን ለማሳወቅ ተመስለው የተሠሩ ዕቃዎች እየገቡ መሆኑን ጠቁሟል።</p>

<p>በቅድመ ጭነት ምርመራ አድራጊ ኩባንያ ሳይታሸጉ በሚመጡ ኮንቴይነሮች ውስጥ የሚጫኑ ዕቃዎች በአብዛኛው የዕቃ መጠናቸውና ዓይነታቸው ለውጥ ያለባቸው መሆኑን አመልክቶ በማስመሰል የተሠሩት ዕቃዎችም ትክክለኛውን ሥሪት በመግለጽ ከሚያስመጡ አስመጪዎች በዋጋ ከፍተኛ ልዩነት እንዳለው ከሚቀርቡ የጉምሩክ ፍተሻ መረጃዎች ለማወቅ መቻሉን ገልጿል።</p>

<p>ይህ ድርጊት በሕጋዊ መንገድ የሚነግዱ ነጋዴዎችን ከገበያ እንዲወጡ የሚያደርግ ከመሆኑም በላይ መንግሥት ማግኘት የሚገባውን ቀረጥና ታክስ እንዲያጣ የሚያደርግ ሆኖ ተገኝቷል ብሏል።</p>

<p>በመሆኑም ከየካቲት 1 ቀን 1994 ዓ.ም ጀምሮ ማንኛውም ከሁለት ሺ የአሜሪካ ዶላር በላይ ዋጋ ያለው ሙሉ ጭነት የሚጫንበት ኮንቴይነር በቅድመ ጭነት ምርመራ አድራጊ ኩባንያ ሳይታሸግ ወደ አገር ውስጥ የማይገባ መሆኑን አስታውቋል።</p>

<p>እንዲሁም ማንኛውም ከውጭ አገር ወደ ኢትዮጵያ ዕቃ የሚያስመጣ አስመጪ ዕቃው የተሠራበት አገርና አምራቹን በፕሮፎርማ ኢንቮይስና በቅድመ ጭነት ምርመራ ማመልከቻ ላይ መግለጽ ግዴታ መሆኑን ገልጿል።</p>

<p>በተጨማሪ ዕቃው ላይ የሚጻፈው መረጃ በፕሮፎርማ ኢንቮይስ ላይ ከተመለመከተው መረጃ ጋር ተመሳሳይ ካልሆነ የተሟላ የምርመራ ግኝት ሪፖርት እንደማይሰጥ መታወቅ ያለበት መሆኑን አመልክቷል።</p>

<p>ሚኒስቴሩ በቅድመ ጭነት ምርመራ አድራጊ ኩባንያ ሊታሸጉ የማይችሉ ሙሉ ጭነት ከሚጫንበት ኮንቴይነር ውጭ የሚመጡ ዕቃዎችን በሚመለከትም በኢትዮጵያ ጉምሩክ ባለሥልጣን ጥብቅ ፍተሻ የሚደረግበት መሆኑን ጠቁሟል።</p>

<p>የፍተሻው ውጤትም ከቅድመ ጭነት ምርመራ ውጤት ጋር ሲነጻጸር ልዩነት ቢኖር ባለሥልጣኑ በጉምሩክ አዋጅ መሠረት እርምጃ የሚወስድ መሆኑን አስመጮዎች ከወዲሁ ተገንዝበው ተገቢውን ጥንቃቄ እንዲያደርጉ ሚኒስቴሩ አሳስቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 16 ቀን 1994</a></p>

</body>
</html>	














