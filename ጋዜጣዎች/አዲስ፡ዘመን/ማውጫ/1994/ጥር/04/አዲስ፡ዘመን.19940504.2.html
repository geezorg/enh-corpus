<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በቻይና መካካል ያለውን ወዳጅነት የሚያጠናክር ስምምነት ተፈረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያና በቻይና መካካል ያለውን ወዳጅነት የሚያጠናክር ስምምነት ተፈረመ</h1>


<p>በኢትዮጵያና በሕዝባዊት ቻይና መንግሥታት መካከል ያለውን የቆየ ባለብዙ መስክ ወዳጅነት የሚያጠናክሩ የትብብር ስምምነቶች በሁለቱ መንግስታት የውጭ ጉዳይ ሚኒስትሮች ተፈረመ።</p>

<p>በሚኒስቴር መሥሪያ ቤቱ ትናንት ከተከናወነው የትብብር ፊርማ ሥነ ሥርዓት በኋላ የውጭ ጉዳይ ሚኒስትር አቶ ሥዩም መሥፍን በሰጡት መግለጫ እንዳስታወቁት ከቻይናው አቻቸው ጋር በበርካታ ጉዳዮች ዙሪያ ገንቢና አወንታዊ ውይይቶች በማካሄድ ሁለት የትብብር ሰንዶችን ተፈራርመዋል።</p>

<p>የመጀመሪያው ሰንድ በሁለቱ ሀገራት የውጭ ጉዳይ ሚኒስቴር መሥሪያ ቤቶች መካከል በሚኖረው ፖለቲካዊ እንቅስቃሴ ዙሪይ የሚያተኩር መሆኑን የተናገሩት አቶ ሥዩም ፣ ለኢትዮጵያ የውጭ ጉዳይ ሚኒስቴር ቻይና ስለምታደርገው የቁሳቁስ ድጋፍም ስምምነት ላይ ተደርሷል ብለዋል። </p>

<p>ሁለተኛው ስነድ የሕዝባዊት ቻይና መንግሥት በኢትዮጵያ ለሚከናወኑ የቴክኒካዊና የፕሮጄክት እንቅስቃሴዎች ድጋፍ የሚውል የ20 ሚሊዮን የቻይና ገንዘብ ስምምነትን ያካተተ መሆኑን ሚኒስትሩ አስረድተዋል።</p>

<p>የሁለቱ ሀገራት ወዳጅነት በጋራ ጥቅም ላይ ተመሥርቶ እየተጠናከረ እንደሚሄድ የተናገሩት አቶ ሥዩም፣ አፍሪካውያን ቅኝ ግዛትን በመቃወም ያደረጉትን ትግል ቻይና እንደደገፈች ሁሉ በአሁኑ ወቅት ከድህነት ለመላቀቅ ለሚያደርጉት ትግልም ትልቅ ሚና የምትጫወት ወዳጅ ሀገር መሆኗን ጠቁመዋል።</p>

<p>ቻይና እ.ኤ.አ. በ2000 የቻይና አፍሪካን ትብብር ፎረም ማዘጋጀቷን አስታውሰው፤ የሚቀጥለው የከፍተኛ ባለሥልጣናት ስብሰባም በኢትዮጵያ እንደሚካሄድ አስረድተዋል።</p>

<p>በሚኒስትሮች ደረጃም በሚቀጥለው ዓመት ቀጣይ ስብሰባ እንደሚኖር አስታውቀዋል።</p>

<p>የቻይናው የውጭ ጉዳይ ሚኒስትር ሚስትር ታን ሹዋን በዚሁ ጊዜ መንግሥታቸው ከኢትዮጵያ ጋር በተለያዩ መስኮች በመተባበር ለመሠራት ፍላጐት እንዳለው አመልክተው፤ በተለይም የወቅቱ ቀዳሚ ተግባር በሆነው በአቅም ግንባታ ዙሪያ ሀገራቸው ያላትን ልምድ ለኢትዮጵያውያን ለማካፈል ዝግጁ መሆኗን አስገንዝበዋል።</p>

<p>ከኢትዮጵያ የውጭ ጉዳይ ሚኒስትር ጋር በፖለቲካ፣ በኢኮኖሚ፣ በንግድ መስክ ያደረጉት ውይይት ገንቢ እንደነበር የተናገሩት ሚስተር ታን ሹዋን ቻይና የሚቀጥለው የቻይና - አፍሪካ ፎረም ውጤታማ እንዲሆን ጥረት የምታደርግ መሆኑን ጠቁመዋል።</p>

<p>ሚኒስትሩ ታን ሹዋን በዚሁ ዕለት በሸራተን አዲስ በሰጡት መግለጫ የአንዱ ሀገር አለመረጋጋት ለሌላው ሰላም ማጣት ምክንያት እየሆነ በመጣበት በአሁኑ ወቅት ዓለም ደህንነቷ የተጠበቀ እንዲሆን ተቀራርቦ መወያየት፤ መተባበርና ለጋራ ልማት በአንድነት መሥራት ተቀባይነት እያገኘ መምጣቱን አስረድተዋል።</p>

<p>አፍሪካ በዓለም አቀፍ መድረኮች በርካታ ጠቃሚ ሚናዎችን ተጫውታለች ያሉቱ ሚስተር ታን ሹዋን፤ ቅኝ ግዛትንና ዘረኝነትን ለማስወገድ ያደረገችው ጥረትም በሰው ልጅ ታሪክ ውስጥ አዲስ ምዕራፍን የከፈተ ነው ብለዋል።</p>

<p>ቻይና ከአፍሪካውያኑ ጋር በትብብር የመሥራት ፍላጐት እንዳላት ያመለከቱት ሚኒስትሩ፤ እ.ኤ.አ በ2000 በቻያና የተካሄደው የቻይናና የአፍሪካ ትብብር ውይይት በርካታ ጠቃሚ ስምምነቶች የተደረሱበት መሆኑን አስታውሰዋል። የሕዝባዊት ቻይና መንግሥትም ለአፍሪካ ኅብረት መቋቋም፤ ለአፍሪካ ልማት አዲስ ወዳጅነት የሚለውን ሀሳብ ለማሳካት፣ ለጋራ ኢኮኖሚያዊ ዕድገትና በዓለም አቀፍ ጉዳዮች ላይ አፍሪካውያን ከሌሎች እኩል ለሚኖራቸው መብት ትኩረት ሰጥቶ እንደሚንቀሳቀስ አስታውቀዋል።</p>

<p>በመጨረሻም ለመረጋጋት ለዕኩልነትና ለጋራ ጥቅም በአንድነት በመሥራት ይህችን ዓለም የተሻለች እናድርጋት ሲሉ ለአፍሪካ መንግሥታት ጥሪ አቅርበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 4 ቀን 1994</a></p>

</body>
</html>	














