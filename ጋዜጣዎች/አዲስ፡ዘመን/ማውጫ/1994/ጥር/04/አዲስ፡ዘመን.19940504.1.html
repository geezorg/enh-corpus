<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢጋድ የመሪዎች ጉባዔ በሶማሊያ ብሔራዊ እርቅ ለማምጣት ሦስት አገራት በቅንጅት እንዲሠሩ ውሳኔ በማሳለፍ ተጠንቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢጋድ የመሪዎች ጉባዔ በሶማሊያ ብሔራዊ እርቅ ለማምጣት ሦስት አገራት በቅንጅት እንዲሠሩ ውሳኔ በማሳለፍ ተጠንቀቀ</h2>


<p>የምሥራቅ አፍሪካ የልማት በይነ መንግሥታት ባለሥልጣን ኢጋድ የአገራትና የመንግሥታት የመሪዎች ስብሰባ በሶማሊያ ብሔራው እርቅ ለማምጣት ኢትዮጵያ፣ ኬንያና ጂቡቲ በቅንጅት እንዲሠሩ ውሳኔ በማሳለፍ ተጠናቀቀ።</p>

<p>ጠቅላይ ሚኒስትር መለስ ዜናዊ የተሳተፉበትና በሱዳን ካርቱም ለሁለት ቀናት የተካሄደው የመሪዎቹ ስብሰባ ትናንት ሲጠናቀቅ ባወጣው የአቋም መግለጫና ባሳለፈው ውሳኔ ሶስቱ አገራት በሶማሊያ እርቅ ለማምጣት የሚካሄደውን እንቅስቃሴ በኢጋድ ሊቀመንበር ክትትል እንዲያካሄድ ወስኗል።</p>

<p>የመሪዎቹ ስብሰባ በሶማሊያ ብሔራዊ እርቅ ለማምጣት የሚካሄደው እንቅስቃሴ በሁለት ወራት ጊዜ ውስጥ ብሔራዊ የእርቅ ጉባዔ ናይሮቢ ውስጥ በኬንያው ፕሬዚድንት ዳንኤል አራፕ ሞይ አስተባባሪነት እንዲካሄድ ውሳኔ አሳልፏል።</p>

<p>የመሪዎቹ ስብሰባ ባሳለፈው ውሳኔ ጉባዔው የኢጋድ የውጭ ጉዳይ ሚንስትሮች ኮሚቴ እንዲያዘጋጅ ኃላፊነት የጣለበት ሲሆን፣ ዓለም አቀፉ ማኅበረሰብም ኢጋድ በሶማሊያ ሰላም ለማስፈን በሚያካሂደው እንቅስቃሴ በጋራ እንዲሠራ ጥሪ አቀርቧል።</p>

<p>የሶማሊያ የሽግግር መንግሥትና የአገሪቱ የሚንቀሳቀሱ ሁሉም ፓርቲዎች ሽብርተኝነትን በሁሉም መልክ እንዲከላከሉም አሳስቧል።</p>

<p>በሱዳን የተጀመረውን የሰላም ሂደት ተግባራዊ ለማድረግ መንግሥትና ተቃዋሚ ድርጅቶች የተኩስ አቁም እንዲያደርጉና ሕዝቡን ከስቃይ ለማዳን እንዲጥሩ አሳስቧል።</p>

<p>መሪዎቹ ባወጡት የአቋም መግለጫ በመላው ዓለም እየተስፋፋ የመጣውን የሽብርተኝነት ተግባር እንደሚያወግዙት እንዲሁም ሽብርተኝነትን ለመከላከል የኢጋድ አባል አገራት ዜጎች በሰላም እንዲኖሩና ስብአዊ መብታቸው እንዲጠበቅ በጋራ ለመሥራት ተስማምተዋል።</p>

<p>በአሜሪካ ዋሽንግተንና ኒውዮርክ፣ በኬንያ ናይሮቢና በታንዛኒያ ዳሬሰላም በሽብርተኝነት የተፈጸሙትን ጥቃቶችም እንደሚያወግዙት መሪዎቹ ባሳለፉት ውሳኔ አመልክቷል።</p>

<p>ጠቅላይ ሚንስትር መለስ የተሳተፉበትን ለሁለት ቀናት የተካሄደው የኢጋድ የአገራት የመንግሥታት የመሪዎች ጉባዔ የሱዳኑ ፕሬዚዳንት ኦማር ሐሰን አልበሽር የወቅቱ የድርጅት ሊቀመንበር ሆነው እንዲቀጥሉ ተስማምቷል።</p>

<p>ቀጣዩን ስብሰባ ዑጋንዳ ለማዘጋጀት ያቀረበችውንም ጥይቄ በመቀበል በሚቀጥለው ዓመት የመሪዎች ስብሰባ በካምፓላ እንዲካሄድ ወስኗል።</p>

<p>ለአራት ቀናት በሱዳን የተለያዩ ግዛቶች ይፋ የሥራ ጉብኝት ያደረጉት በምሥራቅ አፍሪካ የአገራትና የመንግሥታት የመሪዎች ጉባዔ ላይ የተሳተፉት ጠቅላይ ሚኒስትር መለስ ትናንት ከቀትብ በኋላ አዲስ አበባ ገብተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 4 ቀን 1994</a></p>

</body>
</html>	














