<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በሱዳን መካከል ያለውን ንግድና ኢንቨስትመንት ለማጠናከር የሚያስችሉ ተግባራት ይከናወናሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያና በሱዳን መካከል ያለውን ንግድና ኢንቨስትመንት ለማጠናከር የሚያስችሉ ተግባራት ይከናወናሉ</h2>


<p>በኢትዮጵያና በሱዳን መካከል ያለውን የኢኮኖሚ ትብብር ለማጠናከር ሁለቱ መንግሥታት በንግድና በኢንቨስትመንት እንቅስቃሴ የሚያስችሉ ተግባራትን እንደሚያካሂዱ ጠቅላይ ሚኒስትር መለስ ዜናዊ አስታውቁ።</p>

<p>ጠቅላይ ሚኒስትር መለስ በካርቱም ግራንድ ሆሊዴይ ቪላ ሆቴላ ከትናንት በስቲያ ምሽት ከአገሪቱ የንግድ ማኅበረሰብና ምሁራን ጋር ባካሄዱት ውይይት ላይ እንደተናገሩት፣ ሁለቱ መንግሥታት መሰና ክሎችን ለማስወገድ በጥናት የተደገፉ እንቅስቃሴዎችን የሚያካሂዱ መሆናቸውን አመልክተው፤ የባለሀብቶችና የምሁራን ተሳትፎንም ይበልጥ ከፍ ለማድረግ የተቻለው ሁሉ እንደሚደረግ ገልጸዋል። </p>

<p>በሁለቱ ህዝቦች መካከል ያለውን ሁለገብ ትብብር ለማጠናከር አገሮች ቆርጠው መነሳታቸውና ከጎንደር እስከ ገዳሪፍ ያለውን የመንገድ ግንባታ በመጠናቀቅ ላይ መሆኑን ጠቁመዋል።</p>

<p>ሁለቱ አገሮች የሚያገናኘው መንገድ ግንባታ የንግና ኢንቨስተመንት እንቅስቃሴዎችን ለማካሄድ ምቹ ሁኔታ እንደሚፈጥር አስታውቀዋል።</p>

<p>ጠቅላይ ሚንስትር መለስ እንደገለጹት፣ ኢትዮጵያ በፖርት ሱዳን ወደብ ለመጠቀም ቅድመ ዝግጅቷን ያጠናቀቀች ሲሆን፤ በዘንድሮ ዓመትም በወደቡ መጠቀም ትጀምራለች ተብሎ ይጠበቃል።</p>

<p>በኢትዮጵያና በሱዳን መካከል በኤሌክትሪክ ኃይል አቅርቦትና በቴልኮሚኒኬሽን አገልግሎት ዘርፎ ለመተባበር ፍላጎት እንዳለም አስረድተዋል።</p>

<p>የንግዱ ማኅበረሰብ አባላትና ምሁራን ለጠቅላይ ሚኒስትሩ ካቀረቧቸው ጥያቄዎች መካከል፤ በኢትዮጵያ የሰብአዊ መብት ጥበቃ ምን ይመስላል? በአገሪቱ በተለይም በህዝባዊ ወያኔ አርነት ትግራይ ህወሓት የተከሰተውን ልዩነት ለመፍታት የተካሄደው እንቅስቃሴ ምንድን ነው? ኢትዮጵያ የሱዳንን ውስጣዊ ችግር ለመፍታት የምትጫወተው ሚና ምን ይመስላል የሚሉ ይገኙበታል።</p>

<p>ጠቅላይ ሚኒስትር መለስ ለጥያቄዎቹ በሰጡት መልስ የኢትዮጵያ መንግስት ለሰባአዊ መብት ጥበቃ፣ ለመልካም አስተዳደር መስፈን፣ ለዲሞክራሲ ሥርዓት ግንባታ ቁርጠኛ አቋም እንዳለውና እነዚንም ለመተግበር የሚያስችሉ ሥራዎችን በማከናወን ላይ መሆኑን ገልፀዋል።</p>

<p>በህወሓት እንዲሁም በኢትዮጵያ ሕዝቦች ዲሞክራሲያዊ ግንባር ኢህአዴግ አመራር አካላት የተከሰተውን ልዩንት በሰላማዊ መንገድ ለመፍታት መቻሉን ተናግረዋል።</p>

<p>ይህም ሂደት በአገሪቱ ውስጥ ዲሞክራሲያዊ አሠራርንና ባህልን ተግባራዊ ለማድረግ ጅምር እንቅስቃሴ መኖሩን እንደሚያመለክት አስታውቀዋል።</p>

<p>የሱዳን ውስጣዊ ችግርን ለመፍታት የኢትዮጵያ ህዝብና መንግሥት እስካሁን የተቻላቸውን ጥረት በማድረግ ላይ መሆናቸውናና ወደፊትም በአገሪቱ ሰላም እንዲሰፍን የሚያደርጉትን ጥረት እንደሚቀጥሉ አመልክተዋል።</p>

<p>ሱዳን ውስጥ ትናናት በተጀመረው የምሥራቅ አፍሪካ የልማት በይነ መንግሥታት ባለሥልጣን (ኢጋድ) ስብሰባ ላይ ለመገኘት ጠቅላይ ሚኒስትር መለስን ጨምሮ በርካታ የአገርና የመንግሥታት መሪዎች ሱዳን ውስጥ ይገኛሉ።</p>

<p>ይህ በዚህ እንዳለ በምሥራቅ አፍሪካ የልማት በይነ መንግሥታት ባለሥልጣን (ኢጋድ) አባል ሀገራትና የሌሎችም የአኅጉሩ ሀገራት የልማት ችግሮችን ለመቅረፍ ዓለምአቅፉ ማኅበረሰብ አዲስ የዕዳ ስርዛ ፕሮግራም እንዲነድፍ የሱዳኑ ፕሬዚዳንት ጠየቁ።</p>

<p>የኢጋድ አባል ሀገራትና መንግሥታት መሪዎች ዘጠነኛ ስብሰባ ትናንት በካርቱም የወዳጅነት አዳራሽ ሲጀመር ፕሬዚዳንት ኦማር ሃሰን አልበሽር እንደተናገሩት፤ ከፍተኛ የዕዳ ጫና ላለባቸው ድሃ ሀገራት ከተነደፈው የሂፒክ ኢንሸቲቭ የዕዳ ሥረዛ ፕሮግራም በተጨማሪ ተጨባጭ ለውጥ የሚያስገኝና ለበርካታ ሀገራት የሚጠቅም የዕዳ ስረዛ ፕሮግራም ሊነደፍ ይገባል።</p>

<p>በሂፒክ ኢኒሸቲቭ የዕዳ ስረዛ ፕሮግራም በርካታ ሀገራት ተጠቃሚ ለመሆን የሚያስችላቸውን መስፈርት ማሟላታቸውን ጠቁመው፤ የኢጋድና የሌሎችም የአፍሪካ ሀገራት ችግሮችን ለማስወገድ ቡድን ስምንት በመባል የሚታወቁት የበለፀጉት ሀገራት እያንዳንዱን ሀገር በተናጠል ተጠቃሚ የሚያደርግ የዕዳ ስረዛ ፕሮግራም እንዲነድፉ ጥሪ አቅርበዋል።</p>

<p>ፕሬዚድናት አልበሽር እንዳሉት፤ በኢጋድ አባል ሀገራትና በሌሎችም የአፍሪካ ሀገራት ያሉትን የልማት ችግሮች ለመቅረፍ የሚቻለው ሀገራቱ ራሳቸው የሚነድፉዋቸው ፖሊሲዎች ዓለም አቀፍ ድጋፍ ሲየገኙ ብቻ ነው።</p>

<p>ጠቅላይ ሚንስትር መለስ ዜናዊን ጨምሮ የሰባቱም የኢጋድ አባል ሀገራትንና መንግስታት መሪዎች በተሳተፉበት በዚሁ ስብሰባ ላይ ፕሬዚካንት አልበሽር እንዳመለከቱት፣ በደቡብ ሱዳንና በሶማሊያ ያለውን ችግር ለመፍታት አባል ሀገራትና ዓለም አቀፍ ተባባሪዎች የተቀናጀ ጥረት ማደረግ አለባቸው።</p>

<p>በደቡብ ሱዳን ያለውን ችግር በሰላማዊ መንገድ ለመፍታት የሱዳን መንግስት ቁርጠኛ አቋም እንዳለውና ከደቡብ ሱዳን ሕዝቦች ነፃ አውጭ ግንባር (ኤስ.ፒ.ኤል.ኤ) ጋር በመወያየት ባለፉት 40 ዓመታት የቆየውን ግጭት እልባት ለማስገኘት ዝግጁ መሆኑን ገልፀዋል።</p>

<p>የኢጋድ አባል ሀገራትና መንግሥታት የመሪዎች ስብሰባ ሲጀመር የተባበሩት መንግሥታትና የአፍሪካ አንድነት ድርጅት ዋና ፀሐፊዎች መልዕክቶች በተወካዮቻቸው አማካኝነት ተነቧል። የዓለም አቀፉ ተባባሪ ሀገራትና ድርጅቶች ተወካዮችም ንግግር አድርገዋል።</p>

<p>የኢጋድ አባል ሀገራት መንግሥታት የመሪዎች ስብሰባ አጀንዳ በሱዳንና በሶማሊያ የሰላም ሂደትና ዓለም አቀፍ ሽብርተኝነትን ለመከላከል በሚቻልበት ሁኔታ ላይ ያተኮረ ነው።</p>

<p>ከመሪዎች ስብሰባ ቀደም ሲል የኢጋድ የሚኒስትሮች ምክር ቤት የግጭት ቅድሚያ ማስጠንቀቂያና መከላከያ ስልት ፕሮቶኮል ተፈርሟል። የመሪዎቹ ስብሰባም ስምምነቱን እንደሚያፀድቅ ይጠበቃል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 3 ቀን 1994</a></p>

</body>
</html>	














