<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መብራት ኃይል ኢትዮጵያ ቡናና ቅ/ጊዮርጊስ አሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መብራት ኃይል ኢትዮጵያ ቡናና ቅ/ጊዮርጊስ አሸነፈ</h1>


<p>የ11ኛው ሳምንት የኢትዮጵያ ፕሪሚያር ሊግ የእግር ኳስ ውድድር ባለፈው ረቡዕ ቀጥሎ ቅዱስ ጊዮርጊስ አዋሳ ከነማን፣ አርባምንጭ ጨርቃጨርቅ አዳማ ከነማን ሲያሸንፉ፤ መድን ከሙገር፣ ወንጂ ስኳር ከምድር ባቡር፣ ትራንስ ኢትዮጵያ ከኒያላ አቻ ተለያይተዋል።</p>

<p>በአዲስ አበባው ስታዲየም በተካሄዱት ሁለት ግጥሚያዎች በመጀመሪያ የተገናኙት መድንና ሙገር ሲሚንቶ ሲሆኑ፤ በውጤም 3ለ3 ተለያይተዋል። የመጀመሪያው 45 ደቂቃ የጨዋታ ክፍለ ጊዜ እንደተጀመረ ሁለቱም ወደግብ ለመጠጋት ቢችሉም ሙገሮች በ14ኛው ደቂቃ ሳሙኤል መኮንን ባስቆጠራት ግብ ቅድሚያውን ይዘዋል።</p>

<p>መድኖች ከግቧ መቆጠር በኋላ ባደረጉት ጥረት በ24ኛውና በ28ኛው ደቃቃዎች መስፍን አሕመድና ያሬድ በቀለ ሁለት ግቦችን አስቆጥረው መሪነቱን ተረክበዋል። ነገር ግን ብዙም ሳይቆዩ ሙገሮች ሳሙኤል መኮንን በ32ኛው ደቂቃ ባስቆጠራት ግብ አቻ ለመሆን በቅተዋል። በ40ኛው ደቂቃም አሕመድ ሰይድ ሦስተኛ ግብ አስቆጥሮ እስከ ዕረፍት መምራት ችለዋል።</p>

<p>ከዕረፍት መልስ በ51ኛው ደቂቃ ሙገሮች ያደረጉት ሙከራ ሲከሸፍባቸው መድሮች በ70ኛው ደቂቃ ያሬድ በቀለ ባስቆጠራት ግብ አቻ ሆነዋል። ሁለቱ ቡድኖች በተለይ ከ73ኛው ደቂቃ ጀምሮ ለመሸናነፍ የተቻላቸውን ሁሉ ቢያደርጉም ተከላካዮችን ባማስጨነቅ ጠንካራ ሙከራዎችን ማድረግ አልቻሉም።</p>

<p>በዕለቱ ሁለተኛ ጨዋታ ቅዱስ ጊዮርጊስ አዋሳ ከነማን 2ለ0 በመርታት ነጥቡን ወደ 23 ለማሳደግና በተከታታይ ለአራተና ጊዜ ለማሸነፍ ችሏል።</p>

<p>ለጊዮርጊስ ሁለቱንም ግቦች በ2ኛውና በ40ኛው ደቂቃዎች ላይ ያስቆጠረው ታዋቂው ተጫዋች ስንታየሁ ጌታቸው ነው። ስንታያሁ የነበረበትን ድክመት አስተካክሎ ቡድኑን ውጤታማ በማድረግ ደጋፊውን ከልብ አስደስቷል። በተለይ ጨዋታው እንደተጀመረ ያስቆጠራት የመጀመሪያ ግብ የራሱን የግል ጥረትና ችሎታ ያስመሰከረባት በመሆኗ ልዩ አድናቋት ተሰጥቷታል።</p>

<p>አዋሳ ከነማዎች በመጀመሪያው 45 ደቂቃ የጨዋታ ጊዜ የጊዮርጊስ ተከላካዮችን በብልጠት አልፈው ጠንካራ ሙከራዎችን ባለማድረጋቸው ውጤታማ ባይሆኑም በመሐል ላይ ጥሩ ሲንቀሳቀሱ ታይተዋል። በተለይ በ16ኛው ደቂቃ ተረባርበው ለማግባት ያደረጉት ጥረት የሚደነቅ ነበር።</p>

<p>ከዕረፍት መልስ አዋሳ ከነማዎች አጥቅተው በመጫውታቸው ጊዮርጊሶች ደግሞ ነጥባቸውን አስጠብቀው ተጨማሪ ግብ ለማግኘት ባደረጉት ጥረት ጥሩ ፉክክር ታይቷል።</p>

<p>ጊዮርጊሶች በ10ኛው ደቂቃ ጥሩ አጋጣሚ ሲያበላሹ አዋሳ ከነማዎችም በ14ኛው ደቂቃ ሁለት ያለቀላቸው እድሎችን አምክነዋል። በዚህ ክፍለ ጊዜ ውስጥ የጊዮርጊስ አጥቂዎች የአዋሳ ከነማን ተከላካዮች እንደልባቸው ለማለፍ ቢሞክሩም እንደ ዕረፍት በፊቱ አልተዋጣላቸውም። ጨዋታውም ያለምንም ተጨማሪ ግብ በዚሁ ተጠናቋል።</p>

<p>አርባ ምንጭ ላይ አርባ ምንጭ ጨርቃ ጨርቅ ከሁለት ሳምንት ተከታታይ ሸንፈት በኋላ አዳማ ከነማን 2ለ1 ረትቷል። ለአርባምንጭ በ5ኛውና በ29ኛው ደቂቃዎች መሳይ ተፈራና መኮንን ዘላለም ግቦቹን ሲያስቆጥሩ ለአዳማ ብቸኛዋን ግብ በ15ኛው ደቂቃ ብርሃን ቃሲም አስቆጥሯል።</p>

<p>ወንጂ ላይ ወንጂ ስኳር ከምድር ባቡር፣ መቀሌ ላይ ትራንስ ኢትዮጵያ ከኒያላ ባዶ ለባዶ ተለያይተው ነጥብ ተጋርተዋል። የ11ኛው ሳምንት ውድድር ትናንት ከ10 ሰዓት ጀመሮ በአዲስ አበባ ስታዲየም ኢትዮጵያ ቡና ጉና ንግድን 1ለ0 መብራት ኃይል ባንኮችን 5ለ0 አሸነፈዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 3 ቀን 1994</a></p>

</body>
</html>	














