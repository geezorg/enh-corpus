<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በየዓመቱ የምታቀርበውን 125 ሺ ቶን ቡና ማሳደግ አለባት ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በየዓመቱ የምታቀርበውን 125 ሺ ቶን ቡና ማሳደግ አለባት ተባለ</h2>


<p>ኢትዮጵያ በዓለም የቡና ገበያ ውስጥ በተወዳዳሪነት ለመቀጠል በየዓመቱ የምታቀርበውን 125 ሺ ቶን ቡና በጥራትም ሆነ በብዛት ማሳደግ አለበት ተባለ።</p>

<p>በቡና የወቅቱ ገበያና ችግሮች ላይ ያተኮረ የሁለት ቀናት ውይይት ሰሞኑን በጅማና በአጋሮ ከተሞች በተካሔደበት ወቅት የቡናና ሻይ ባለሥልጣን ዋና ሥራ አስኪያጅ አቶ ፀጋዬ ብርሃኔ እንደገለጹት፣ የሀገሪቱ የውጭ ምንዛሪ ከሚያስገኙት ምርቶች ቡና ከ60 እስከ 70 በመቶ የሚሸፍን በመሆኑ አቅርቦትን በጥራትም ሆነ በብዛት ማሳደግ አማራጭ የለውም።</p>

<p>እንደዋና ሥራ አስኪያጁ መግለጫ በኢትዮጵያ ሰፊ የቡና መሬት ቢኖርም ከማልማቱ አንፃር ብራዚል በየዓመቱ 2 ሚሊዮን ሔክታር ቡና ስትተክል ኢትዮጵያ ግን ከ20 ሺ ሔክታር በታች ታለማለች። </p>

<p>ኢትዮጵያ በአጠቃላይ በዓመት የምታመርተው ቡና 250 ሺ ቶን መሆኑንና ከዚህ ውስጥ ግማሹ ግን ለአገር ውስጥ ፍጆታ እንደሚውል አመልክተው ምርጡን ማሳደግ ወሳኝ እንደሆነ ገልፀዋል።</p>

<p>በዓለም ላይ ቡና የሚያለሙ ሀገሮች ከ50 ዓመት በፊት ቁጥራቸው አነስተኛ በነበረው አሁን ከ70 በላይ ደርሰው ምርቱ በከፍተኛ መጠን መትረፍረፉን ሥራ አስኪያጁ አመልክተው፣ የዓለም ምርትም በየዓመቱ ግን ዝቅተኛ እንደሆነ ገልፀዋል።</p>

<p>ኢትዮጵያ ቀደምት የቡና መገኛና የኮፊ ዓረቢካ ባለቤት ብትሆንም ለውጭ ገበያ በማቅረብ ረገድ በአፍሪካ ከኮትዲቯርና ከዑጋንዳ ቀጥላ በሦስተኛ ደረጃ ላይ እንደምትገኝና የዓለምን ሁለት ነጥብ አምስት በመቶ ብቻ እንደምትሸፍን ገልፀዋል።</p>

<p>በመሆኑም የሀገሪቱ ቡና አምራቾች ላኪዎች፣ አቅርቢዎችና ሰብሳቢዎች የቡና ዋጋ ይሻሻል በሚል ማከማቸታቸው ለጥራት ጉድለት ለክስረት የሚዳርግ መሆኑ ተገንዝበው በወቅቱ ለገበያ እንዲያቀርቡ አቶ ፀጋዬ አስረድተዋል።</p>

<p>የቡናና ሻይ ባለሥልጣን ከልዩ ልዩ አካላት ጋር በመተባበር ባዘጋጀው በዚሁ ውይይት ላይ በርካታ ቡና አቅራቢዎችና ሰብሳቢዎች፣ የመስተዳድር አካላት፣ የግብርና ኃላፊዎችና ባለሙያዎች ተሳታፊ ሲሆኑ በቡና ገበያ ጥራት ክምችትና ችግሮች ዙሪያ ሰፊ ገለጻ ተደርጓል።</p>

<p>በዚህ ጊዜ ሕገ ወጥ የቡና ነጋዴዎችና የኮንትሮባንድ መስፋፋት፣ በጥራትና አቅርቦት ላይ ተጽዕኖ ማሳደሩ፣ የቡና ግብርና ታክስ መብዛትና የመሳሰሉት ችግሮች ቀርበው በሚመለከታቸው አካላት ጋር ተነጋግሮ ለመፍታት ስምምነት ላይ ተደርሷል።</p>

<p>ኢትዮጵያ ካለፈው ሐምሌ እስከ ታህሳስ 1994 ድረስ 32ሺ 885 ቶን ቡና ወደ ውጪ ልካ 57 ሚሊዮን የአሜሪካ ዶላር ማግኝቷን አቶ ፀጋዬ አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 23 ቀን 1994</a></p>

</body>
</html>	














