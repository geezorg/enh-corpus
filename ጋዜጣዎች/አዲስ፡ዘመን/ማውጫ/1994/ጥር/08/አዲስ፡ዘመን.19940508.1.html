<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሚግሬሽን ለውጭ ጐብኝዎች ከቦሌ ቪዛ የሚሰጥበትን ሁኔታ አመቻቸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሚግሬሽን ለውጭ ጐብኝዎች ከቦሌ ቪዛ የሚሰጥበትን ሁኔታ አመቻቸ</h1>


<p>ቱሪስት አፍላቂ ተብለው ከተመረጡ ሠላሳ ሦስት ሀገሮች ለሚመጡ አገር ጎብኚዎች በቦሌ ዓለም አቀፍ አውሮፕላን ማረፊያ ከጥር 1 ቀን 1994 ዓ.ም ጀምሮ ቪዛ መስጠት መጀመሩን የኢሚግሬሽንና የዜግነት ጉዳይ ዋና መምሪያ አስታወቀ።</p>

<p>ዋና መምሪያው ትናንት በግዮን ሆቴል ተሻሽሎ የቀረበውን የቪዛ አሰጣጥ መመሪያ መድረክ ላይ እንደተገለፀው፣ ሀገሪቱን ለመጎብኘት የሚፈልጉ ከ33 ሀገሮች የሚመጡ ቱሪስቶች በተለያዩ ምክንያቶች ከኢትዮጵያ ኤምባሲ ቪዛ ለማግኘት ባይችሉ ከቦሌ ዓለም አቀፍ አውሮፕላን ማረፊያ ማግኘት ይችላሉ።</p>

<p>በቱሪስት አፍላቂነታቸው ከቀረቡትና በዕድሉ ተጠቃሚ ከሆኑት አገሮች በተጨማሪ ወደፊት ሌሎች እንደሚካተቱ ጠቁመው፣ እርምጃው ኢትዮጵያ በቱሪዝም ኢንዱስትሪ ተጠቃሚ እንደምትሆን ተገልጿል። ከ33 ሀገሮች የሚመጡት ቱሪስቶች ከየትም ሀገር ሊነሱ እንደሚችሉ በውይይቱ ላይ ተጠቁሟል።</p>

<p>መንግሥት የቪዛ አሰጣጡን መመሪያ ማሻሻሉ ከፍተኛ እርምጃ መሆኑን የጠቆሙት የውይይቱ ተሳታፊዎች የቱሪስት ፍሰቱን በማጠናከር ሀገሪቱን ተጠቃሚ ለማድረግ ሁሉም ተባብሮ በጋራ መንቀሳቀስ እንደሚጠበቅበት ተናግረዋል።</p>

<p>በአዲሱ አሠራር ማንኛውም ቱሪስት «በፈለኩት ሰዓት ወደ ኢትዮጵያ ሄጄ ለመጐብኘት የሚያስችለኝን ቪዛ አገኛለሁ» የሚል ዕምንት ሊያሳድርበት እንደሚችል በውይይቱ ወቅት ተብራርቷል።</p>

<p>በኢሚግሬሽንና ዜግነት ጉዳይ ዋና መምሪያ ኃላፊ የሆኑት አቶ ወልደማርያም ዋቆ ባደረጉት ንግግር፣ በአሁኑ ወቅት አገራዊና ዓለም አቀፋዊ ሁኔታን ከራስ ጥቅምና ፍላጐት ጋር በማጣጣም ይበልጥ ተጠቃሚ ለመሆን መጣር እንደሚጠይቅ ጠቁመዋል።</p>

<p>ኢትዮጵያ ከሌሎች የጐረቤት አገሮች ጋር ሲነፃፀር ከታሪክ ቀደምትነት ከባህል ስብጥርና ከመልክዓ ምድራዊ ውበት አኳያ የተሻሉ የቱሪስት መስህቦች እንዳሏት አስታውሰው፣ በተለያዩ ምክንያቶች የውጭ ዜጐች ወደ አገር ውስጥ በብዛት እንዲገቡ ሳይቻል መቅረቱን አብራርተዋል።</p>

<p>ቱሪስት አፍላቂ አገሮች ተብለው ከተመረጡት 33 ሀገሮች መካከል አርጀንቲር አውስትራሊያ፣ ኦስትሪያ፣ ቤልጂየም፣ ብራዚል፣ ካንዳ፣ ስዊድን፣ ስፔን፣ ዩናይትድ ስቴስትና ዮናይትድ ኪንግደም ይገኙበታል።</p>

<p></p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 8 ቀን 1994</a></p>

</body>
</html>	














