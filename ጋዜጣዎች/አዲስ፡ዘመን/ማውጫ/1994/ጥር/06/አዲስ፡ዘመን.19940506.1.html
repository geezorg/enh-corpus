<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደ አረብ አገሮች ለሥራ የሚሄዱ ኢትዮጵያውያን ሴቶች የሚደርሰው በደል እየተቃለለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወደ አረብ አገሮች ለሥራ የሚሄዱ ኢትዮጵያውያን ሴቶች የሚደርሰው በደል እየተቃለለ ነው</h1>


<p>በተለያዩ የአረብ አገሮች በቤት ሰራተኝነትና በሌሎች የሞያ ዘርፎች ተሰማርተው የሚገኙ ኢትዮጵያውያን ሴቶች በአሠሪዎቻቸው የሚደርስባቸው በደል በመንግሥት ያላሰለሰ ጥረት እየተቃለለ መምጣቱን አንድ የሠራተኛና ማኅበራዊ ጉዳይ ሚኒስቴር ባለሥልጣን አስታወቁ።</p>

<p>በሚኒስቴር መሥሪያ ቤቱ የሥራ ፍቃድ ቡድን የሠራተኛና ማህበራዊ ጉዳይ፣ የውጭ ጉዳይ፣ የማስታወቂያና የፍትህ ሚኒስቴር መሥሪያ ቤቶች እንዲሁም የኢምግሬሽን ባለሥልጣን ችግሩን ለመፍታት በስፋት ተንቀሳቅሰዋል።</p>

<p>በዚህ የተነሳ በአረብ አገሮች ኢትዮጵያውያን ሴቶች በአሠሪዎቻቸው የሚደርስባቸው የመድፈር፣ የመደብደብ፣ የደሞዝ መከልከል በሐሰት የመከሰስና ሌሎች አሰቃቂ በደሎች ሙሉ በሙሉ ባይወገዱም በከፍተኛ ደረጃ ተቃልለዋል ብለዋል።</p>

<p>የቡድን መሪው እንዳሉት በተለይ ችግሩ ጎልቶ ይታይበት የነበረው የሊባኖስዋን ከተማ ቤይሩት መንግሥት ቋሚ የኢትዮጵያ ቆንስላ ጽ/ቤት እንዲከፈት ከማድረጉም በላይ የተጠናከር የአሠሪና ሠራተኛ አገርኛ ኤጀንሲ አቋቁሟል።</p>

<p>የሚኒስቴር መሥሪያ ቤቱ በተጨማሪ ከነሐሴ 1992 ዓ.ም ጀምሮ እስካሁን በሕጋዊ መንገድ ለሚንቀሳቀሱ ሦስት የአሠሪና ሠራተኛ አገናኝ ኤጀንሲዎች ፈቃድ መስጠቱንም አመልክተዋል።</p>

<p>መስከረም፣ አስማሪና መኮንን በተባሉት ሕጋዊ ኤጀንሲዎች አማካኝነት በተጠቀሰው ጊዜ ውስጥ ከአራት ሺ በላይ ኢትዮጵያውያን ሴቶች ወደተለያዩ የአረብ አገሮች መጓዛቸውንም የቡድን መሪው አስታውቀዋል።</p>

<p>ሕጋዊ ያልሆኑ ዳላሎችን እንቅስቃሴ ለመቆጣጠር የሚኒስቴር መሥሪያ ቤቱ 1990 ዓ.ም ሕግና ደንብ አውጥቶ የተጠናከረ ተግባራዊ እንቅስቃሴ እያደረገ እንደሚገኝ የገለጹት አቶ ተወልደ ኅብረተሰቡም የነዚህን ሕገወጥ ደላሎች ተግባር እንዲያጋልጥና እንዲከላከል አሳስበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 6 ቀን 1994</a></p>

</body>
</html>	














