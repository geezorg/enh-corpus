<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚሊዮን ወልዴ አሸንፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሚሊዮን ወልዴ አሸንፈ</h1>


<p>በሲዲኒ ኦሊምፒያድ በአምስት ሺ ሜትር ሩጫ ውድድር የወርቅ ሜዳሊያ ባለቤት የሆነው ሚሊዮን ወልዴ ባለፈው እሑድ ጀርመን ዶርቱሙንድ ውስጥ በተካሄደው የሦስት ሺ ሜትር የቤት ውስጥ ውድድር አሸንፏል።</p>

<p>ሚሊዮን ርቀቱን በ7 ደቂቃ 47 ነጥብ በ54 ሴኮንድ ሲያጠናቅቅ ጀርመናዊው ዲተር ባውማን ሁለተኛ ወጥቷል። እ.ኤ.አ በ1992 በአምስት ሺ ሜትር የኦሊምፒክ ሻምፒዮን የሆነው የ36 ዓመቱ ዲተር በደጋፊው እየታገዘ ለማሸነፍ ትልቅ ጥረት ቢያደርግም አልተሳካለትም።</p>

<p>በአናቦሊክ ስትሮይድ በተባለ ብርታት ሰጭ መድኃኒት መዘዝ እ.ኤ.አ ከ1999 ጀምሮ ከውድድር ታግዶ የቆየው ዲተር ዛሬም ድረስ ጥፋተኛ አለመሆኑን በመናገር ላይ ነው።</p>

<p>በ60 ሜትር የሞሪስ ግሪንን ሪኮርድ በመስበር የዓለም ፈጣን አትሌት ለመሆን የቆረጠው አሜሪካዊው ቲም ሞንፎጐ መሪም የተመኘው ባይሳካለትም ድል ቀንቶታል። ሞንቶጐመሪ በእሑዱ ዕለት ውድድር በ6 ነጥብ 48 ሴኮንድ አንደኛ ሲወጣ ደቡብ አፍሪካዊው ሞርኔ ኔጋል ከዚህ ብዙም ባልተለየ ሰዓት ሁለተኛ ሆኗል።</p>

<p>ኤ ኤፍ ፒ ከጀርመን እንደዘገበው ከሞንትጐመሪና ሞርኔ ኔጋል አሸናፊውን ለመለየት እጅግ አስቸጋሪ በመሆኑ የፎቶ ግራፉ ምስል መጠቀም ግድ ሆኗል።</p>

<p>በኤድመንተኑ የዓለም ሻምፒዮና በ400 ሜትር ተወዳድሮ የብር ሜዳሊያ ባለቤት የሆነው ጀርመናዊው ኢንጐሹልትዝ 200 ሜትሩን በ21 ነጥብ 04 ሴኮንድ በማጠናቀቅ አሸንፏል። በስልሳ ሜትር መሰናክል ሲጠበቅ የነበረው እንግሊዛዊ ኮሊን ጃክሰን ግን በይቨገኒ ፔቾንኪን ተሸንፏል።</p>

<p>ሩሲያዊቷ ዘላይ ስቬትላና ፌኦፍኖቫ 4 ነጥብ 66 ሜትር በመዝለል አዲስ የአውሮፓ ሪኮርድ አስመዝግባለች። ስቬትላና በቅርቡ አቴንስ ላይ ያስመዘገበችውን የአውሮፓ ሪኮርድ በአንድ ሴንቲ ሜትር በማሻሻሏ ትልቅ አድናቆትን አትርፋለች።</p>

<p>በተያያዘ ዜና ባለፈው እሑድ በተካሄደው የኦሳካ ማራቶን ኬንይዊቷ ሎርናህ ኪፕላጋት ሲጠበቁ የነበሩትን ፋጡማ ሮባንና ጃፖናውያኑን ሐሩሚ ሂርዮያማና ቶሜ አቤን አሸነፈች።</p>

<p>ውድድሩ ሊጠናቀቅ አምስት ኪሎ ሜትር እስኪቀር ድረስ ትልቅ ፈተና የገጠማት ኬፕላጋት ርቀቱን በ2 ሰዓት 23 ደቂቃ 55 ሴኮንድ አጠናቃለች።</p>

<p>ኤ ኤፍ ፒ ከጃፓን እንደዘገበው በኬፕላጋትና በሂርዮያማ መካከል የተደረገው የመሸናነፍ ትግል ቀላል አልነበረም። የአትላንታ ኦሊምፒያድ ሻምፒዮን ፋጡማ ሮባ እስከ ሠላሳኛው ኪሎ ሜትር ድረስ ባሳየችው ብቃት ብትጠበቅም ፍጥነቷ ቀንሶ 2 ሰዓት 29 ደቂቃ 16 ሴኮንድ አስመዝግቦ ሰባተኛ ወጥታለች።</p>

<p>ሂርዮያማ በ2 ሰዓት 29 ደቂቃ 34 ሴኮንድ ሁለተኛ በወጣችበት ውድድር ቶሜ አቤን ሶስተኛ ሆናለች። የናጋኖው ማራቶን ሻምፒዮን እልፍነሽ ዓለሙ ከ34ኛው ኪሎ ሜትር በኋላ አቋርጣ መውጣቷ ታውቋል።</p>

<p>ፉክክሩን በድል የተወጣችው የ27 ዓመቷ ኬንያዊት ባገኘችው ውጤት ትልቅ ኩራት እንደተሰማት ገልፃለች። አያይዛም ለማሸነፍ በጥሩ ሰዓት መግባት ወሳኝ ነው። ከባድ ውድድር በመሆኑም በመጨረሻም ምን እንደሚከሰት ስለማይታወቅ ቀድሜ መውጣት አልፈለኩም ብላለች። ኬፕላጋም የኦሳካውን ጨምሮ ከዘጠኝ ውድድሮች አራቱን አሸንፋለች።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 24 ቀን 1994</a></p>

</body>
</html>	














