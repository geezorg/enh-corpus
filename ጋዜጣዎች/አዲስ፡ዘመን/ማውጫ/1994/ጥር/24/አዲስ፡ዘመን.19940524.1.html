<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ መልክ የሚደራጀው ኢጋማ ለፕሬስ ነፃነት መከበር ይበልጥ እንዲታገል ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዲስ መልክ የሚደራጀው ኢጋማ ለፕሬስ ነፃነት መከበር ይበልጥ እንዲታገል ተጠየቀ</h1>


<p>በኢትዮጵያ ጋዜጠኞች ማህበር (ኢጋማ) የመደራጀትን አስፈላጊነትና ጠቃሚነትን ይበልጥ በመገንዘብ ለጋዜጠኛው መብት፣ ጥቅምና ሙያዊ ብልጽግና የቆመ፣ ለፕሬስ ነፃነት ይበልጥ መከበርና መበልጸግ የሚታገል ሀቀኛ አደረጃጀት እንዲፈጠር ተጠየቀ።</p>

<p>ይህ የተጠየቀው የኢትዮጵያ ጋዜጠኞች ማኅበርን «በአዲስ መልክ ለማደራጀት» ትናንት በአራት ኪሎ ስፖርትና ትምህርት ማዕከል በተዘጋጀው ሲምፖዚየም ላይ ኢጋማ ቀደም ሲል የነበሩበትን ችግሮችና የመፍትሔ አቅጣጫዎች በተመለከተ ጋዜጠኞች ከተወያዩ በኋላ ባወጡት ባለ ስድስት ነጥብ የአቋም መግለጫ ላይ ነው።</p>

<p>የኢጋማ አወቃቀር፣ አደረጃጀትና ሕገ-ደንብ ከሌሎች ሀገሮች ልምድና ከኢትዮጵያ ጋዜጠኝነት ተጨባጭ ሁኔታ ጋር ተገናዝቦና ተሻሽሎ እንዲቀርብም የሲምፖዚየሙ ተሳታፊዎች በአቋም መግለጫው ላይ ጠይቀዋል።</p>

<p>ኢጋማ ከዓለም አቀፍ ማህበራት ጋር ያለውን ግንኙነት በመቀጠልና በማጠናከር የጋዜጠኝነት ሙያን ለማሳደግና ሙያዊ ሥነ ምግባሩን ለማስከበር ተከታታይ የሀገር ውስጥና የውጭ ሀገር ሥልጠናዎችም እንዲመቻቹ ከሌሎች አቻ ማህበራት ጋር የጋራ መድረክ በመፍጠር ሙያው የሚበለጽግበትን መንገድ መፍጠር እንደሚገባው ተመልክቷል።</p>

<p>በአዲስ መልክ የሚመሠረተው የኢትዮጵያ ጋዜጠኞች ማህበር በሲምፖዚየሙ ላይ የቀረቡትን ጥናታዊ ጽሑፎችና ማኒፌስቶዎችን ከተሳታፊዎች የቀረቡትን ጠቃሚ አስተያየቶች በማካተት መደራጀት እንደሚገባው ተገልጿል።</p>

<p>በሲምፖዚየሙ ላይ የቀረበውን የኢትዮጵያ ጋዜጠኞች ማህበር ማኒፌስቶ መሠረት በማድረግ ማሻሻያዎችን በማከል ኢጋማን በአዲስ መልክ ለማደራጀትም ዘጠኝ አባላት ያሉት ጊዜያዊ ኮሚቴ ተቋቁሟል።</p>

<p>የኢትዮጵያ ጋዜጠኞች ማህበር ፕሬዚዳንት አቶ ከፍያለው አዘዘ በሲምፖዚየሙ መክፈቻ ላይ እንደተናገሩት ማህበሩ በአዲስ መልክ ተደራጀ ከተባለበት ከ1985 ዓ.ም ጀምሮ ሙያተኛውን በተሻለ ሙያ ለማበልጸግ ተደራጅቶ ትርጉም ያለው አስተዋጽኦ ለማድረግ ምቹ ፖለቲካዊ ሁኔታ የተፈጠረ ቢሆንም በመድረኩ የሚገባውን ያህል አልተጠቀመበትም። በመሆኑም የጥያቄውን መሠረታዊ መልስ ለማግኘት በመስኩ ዕውቀት ያላቸው ምሁራን እንዲያጠኑት መደረጉን ገልጸዋል።</p>

<p>ጥናቱ የማኅበሩን ችግሮች ከነመንስኤአቸው፣ መፍትሔውን እንዲሁም የዓለም አቀፍ የጋዜጠኛ ማኅበራት አደረጃጀት ተሞክሮዎችን በሚገባ የዳሰሱ መሆናቸውን አቶ ከፍያለው አመልክተዋል።</p>

<p>ለአንድ ቀን በተካሄደው በዚሁ ሲምፖዚየም ላይ የጋዜጠኞች ማህበራት ቅኝት፣ የኢትዮጵያ ጋዜጠኞች ማኅበር ችግሮች መንስኤዎች እንዲሁም የአዲሱ የኢትዮጵያ ጋዜጠኞች ማህበር ማኒፌስቶ በሚሉ ርዕሶች ጥናታዊ ጽሑፎች ቀርበው ሰፊ ውይይት ተደርጐበታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 24 ቀን 1994</a></p>

</body>
</html>	














