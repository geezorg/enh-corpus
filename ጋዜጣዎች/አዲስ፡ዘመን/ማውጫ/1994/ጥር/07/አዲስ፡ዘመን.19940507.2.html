<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከጠባብነት የሚመነጩ የአደረጃጀት ጥያቄዎች ሊታረሙ እንደሚገባ ደኢህዴግ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከጠባልነት የሚመነጩ የአደረጃጀት ጥያቄዎች ሊታረሙ እንደሚገባ ደኢህዴግ አስታወቀ</h2>


<p>የደቡብ ኢትዮጵያ ሕዝቦች ዴሞክራሲያዊ ግንባር (ደኢህዴግ) ምክር ቤት አስቸኳይ ጉባዔ ከጠባብነት የሚመነጩ የአደረጃጀት ጥያቄዎች የክልሉ መንግስት ዋነኛ አደጋ በመሆናቸው ሊወገዙና ሊታረሙ እንደሚገባ አሳሰበ።</p>

<p>አስቸኳይ ጉባዔው ካለፈው ቅዳሜ እስከ ትናንት እኩለ ቀን ድረስ በቀረበው ሪፖርት እንዲሁም በአመራርና አሠራር ደንብ ላይ ከተወያየ በኋላ ባሳለፈው የውሳኔ ሃሳብ ከጠባብነት የሚመነጩ የክልል፣ የዞንና የወረዳ አደረጃጀት ጥያቄዎች ፈጣን ልማትን፣ የሕዝብን ተጠቃሚነትና የዴሞክራሲያዊ ሥርዓት ግንባታን የሚያረጋግጡ ባለመሆናቸው በየጎጡ የመሸንሸን ጥያቄዎች ሕገወጥ መሆናቸውን ለማስገንዘብ የተጀመረው ሥራ ተጠናክሮ ሊቀጥል እንደሚገባ አስገንዝቧል።</p>

<p>በዞን፣ በወረዳና በቀበሌ ምክር ቤቶች አባላት ምርጫ የተገኘው ውጤት የተሃድሶውን ውጤት እንደሚያረጋግጥ የውሳኔ ሃሳቡ ጠቁሞ ሕዝባዊ ድጋፋን ለዘለቄታው እውን ለማድረግ ግን የተሃድሶውን ውጤቶች እስከመጨረሻው መጠበቅ ይገባል ብሏል።</p>

<p>ሕዝቡን መልሶ የማደራጀቱ ሥራ ዛሬ ነገ ሳይባል በወቅቱ መከናወን እንዳለበትና በሕዝቡ ዘንድ የአብዮታዊ ዴሞክራሲን አመለካከት ማስረጽ ግንባር ቀደም ተግባር ሊሆን እንደሚገባም አስገንዝቧል።</p>

<p>የደኢህዴግና የአባል ድርጅቶችን መዋቅር በአዲስ መልክ የማደራጀቱ ተግባር በጸደቀው የአሠራር መመሪያ መሠረት እስከ ጥር መጨረሻ ድረስ እንዲጠናቀቅም ስምምነት ላይ መደረሱን ውሳኔ ሃሳቡ አመልክቷል።</p>

<p>በሕዝቡ የዴሞክራሲ ሥርዓት ግንባታ የብዙኃንና የሙያ ማኅበራትን መጠቀምና የድርጅቱን አስተሳሰብ የበላይነት እውን ለማድረግ ፈርጀ ብዙ ተግባራት መከናወን እንዳለባቸው ገልጾ፤ ሕዝቡን ከተመልካችነት ወደ ተሳታፊነት ማሸጋገር የሚቻለው ብቃት ያለው የቅስቀሳ ሥራ ሲሠራ በመሆኑ በየደረጃው ያለ የቅስቀሳ መዋቅር ተጠናክሮ መንቀሳቀስ እንዳለበት አሳስቧል። የግንባሩ ልሳን የሆነውን «የደቡብ ድምፅ» አንድ ፓርቲ ከመሆን ግብ አኳያ በአዲስ መልክ ማደራጀት እንደሚገባም አመልክቷል።</p>

<p>የግንባሩ አመራር በልማት ሥራዎች የሚከተለው ወጥ አቋም በሕዝቡ አስተያየትና ተሳትፎ መጎልበት እንዳለበት የውሳኔ ሃሳብ ጠቁሞ፣ ወረዳንና ቀበሌን የልማት ማዕከል አድርጎ የመንቀሳቀሱ ተግባር ተጠናክሮ መቀጠል እንዳለበት አስገንዝቧል።</p>

<p>የብሔረሰቦችን ምክር ቤት ለማቋቋም የተጀመሩ ሥራዎች መጠናቀቅ እንዳለባቸው የውሳኔ ሃሳቡ ገልጾ የከተሞችን ዕድገት ለማፋጠንም የሊዝ ፖሊሲው ችግሮች በዘላቂነት መቀረፍ አለባቸው ብሏል። ከተሃድሶው መንፈስ በመነሳት የተዘጋጀውን የአመራርና የአሠራር መመሪያም ምክር ቤቱ ማጽደቁን አስታውቋል። ጉባኤው በገጠር ልማት ስታራቴጂ ሰነድ ላይ በስፋት መወያየቱን እንደቀጠለ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 7 ቀን 1994</a></p>

</body>
</html>	














