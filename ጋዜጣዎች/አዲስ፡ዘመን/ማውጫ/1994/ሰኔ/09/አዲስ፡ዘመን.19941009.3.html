<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለላቁ ጀግኖች የመከላከያ ሠራዊት አባላት የሜዳይና ኒሻን ሽልማት ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለላቁ ጀግኖች የመከላከያ ሠራዊት አባላት የሜዳይና ኒሻን ሽልማት ተሰጠ</h1>


<p>የኢትዮጵያ ፌዴራላዊ ዴሞክራሲያዊ ሪፖብሊክ ፕሬዚዳንት ግርማ ወልደጊዮርጊስ በኢትዮጵያና ኤርትራ መካከል በተካሄደው ጦርነት የላቀ ጀግንነት ለፈጸሙ የሠራዊቱ አባላት የአውደ ውጊያ ሜዳይ ሁለተኛ ደረጃና ሦስተኛ ደረጃ ሜዳሊያ ሸለሙ።</p>

<p>የደርግን ሥርዓት ለመጣል በተደረገው ትግል ውስጥ ለተሳተፉ ጄኔራል መኰንኖች የትግል ተሳትፎ ሜዳይና የውትድርና አገልግሎት ሜዳይ የአገልግሎት ሪባኖች ጠቅላይ ሚኒስትርና የጦር ኃይሎች ጠቅላይ አዛዥ አቶ መለስ ዜናዊ ሸልመዋል።</p>

<p>በብሔራዊ ቤተመንግሥት ትናንት በተከናወነው ከፍተኛ ሥነ ሥርዓት ላይ የመከላከያ የሜዳይ ኒሻንና ሽልማት ኮሚቴ ላቀረባቸው የላቁ ጀግኖች ፕሬዚዳንት ግርማ፣ የ109ኛ ኮር አካል ለሆነው የሁለተኛ ሻምበል በቡድንእና ለአየር ኃይል አባል ለሻለቃ ወርቅነህ ገብረጊዮርጊስ ምርከና ለእያንዳንዳቸው የአውደ ውጊያ ጀግና ሜዳይ ሁለተኛ ደረጃ ሸልመዋል።</p>

<p>የላቀ ጀግንነት ለፈፀሙ 19 የሠራዊቱ አባላት የእያንዳንዳቸው የአውደ ውጊያ ጀግና ሜዳይ ሦስተኛ ደረጃ ሽልማት ሰጥተዋል።</p>

<p>በጦርነቱ የላቀ ጀግንነት በመፈጸምና የወገንን ኪሳራ በከፍተኛ ደረጃ እንዲቀንስ በማድረግ ለተሰዉ ጀግኖች የተሰጠውን የሜዳይ ሽልማት ቤተሰቦቻቸው ተቀብለዋል።</p>

<p>በዚህ ወቅት ፕሬዚዳንት ግርማ ባደረጉት ንግግር፤ ሀገራችን በተለያዩ ጦርነቶች በርካታ ጀግኖች ያፈራች ቢሆንም፣ ብዙዎች ለታሪክ መዝገብ ሳይበቁ ያለፉ መሆናቸውን አውስተው፤ የዛሬው ትውልድ ጀግኖች በፈጸሙትአኩሪ ተግባር በክብር መዝገብ ስማቸው ሰፍሮ በአደባባይ ለመሸለም መብቃታቸው በራሱ ከፍተኛ ክብር ነው ብለዋል።</p>

<p>የአሁኖቹ ጀግኖች በአዲሱ የዴሞክራሲ ሥርዓት ብሔር ብሔረሰቦች ዕውቅና አግኝተው የሚኖሩባት ጀግኖች መሆናቸውን ጠቁመው፤ ሠራዊቱ ሕገ መንግሥታዊና ዴሞክራሲያዊ ሥርዓቱን ለመጠበቅ የተፋለመና የቆመ ጀግና መሆኑን ገልጸዋል።</p>

<p>ሰላምና ልማትን ለማስፈንና የሀገሪቱን ሕዝቦች ለብልጽግናና ለተረጋጋ ሕይወት እንዲበቁ ለማድረግ ለሚካሄደው ትግል አጋሮች መሆናቸውን ገልጸው፤ የሚገነባውን የሰላም፣ ልማትና ዴሞክራሲ ሥርዓት መጠበቅ ግንባር ቀደም ተጋድሏቸው መሆኑን ፕሬዚዳንት ግርማ ተናግረዋል።</p>

<p>ሠራዊቱ አዲሲቱ ኢትዮጵያ የምትመራባቸውን ዴሞክራሲያዊ መርሆዎች ያነገበ መሆኑን ያመለከቱት ፕሬዚዳንቱ፣ መላው ሠራዊት የጀግኖች መናኸሪያ ነው ለማለት ይቻላል ብለዋል።</p>

<p>እንደፕሬዚዳንት ግርማ አነጋገር ጀግኖቹ ላቅ ብለው ለመታየት የበቁት ሠራዊቱ እንደተቋም ባበረከተው አስተዋጽኦና ባደረገላቸው ድጋፍ ነው። ለዚህም የመከላከያ ሠራዊት ታላቅ ክብር ይገባዋል።</p>

<p>ሠራዊቱ በጦርነቱ ጊዜ ያሳየውን ጀግንነትን ዛሬም በሰላሙ ወቅት የዘወትር ዝግጁነቱን ሳያጓድል የሰላም ተልዕኮውን በብቃት እንዲተገብር ጥሪያቸውን አስተላልፈዋል።</p>

<p>ጠቅላይ ሚኒስትር መለስ በዚሁ ሥነ ሥርዓት ላይ ከብርጋዴር ጄኔራል እስከ ሌፍተናንት ጄኔራል ማዕረግ ላላቸው ለ33 ጄኔራል መኮንኖች የውትድርና አገልግሎት አንደኛ፣ ሁለተኛና ሦስተኛ ደረጃ ሜዳይና የአገልግሎት ሪባኖች፣ የትግል ተሳትፎ ሜዳይ ያለዘንባባና ያገልግሎት ሪባኖች፣ የትግል ተሳትፎ ሜዳይ ያለዘንባባና የውትድርና አገልግሎት አንደኛ፣ ሁለተኛ፣ ሦስተኛ ደረጃና የአገልግሎት ሪባኖች እንዲሁም የትግል ተሳትፎ ሜዳይ ባለዘንባባና የአገልግሎት ሪባን ሽልማቶችን ሰጥተዋል።</p>

<p>የሀገር መከላከያ ሚኒስቴር ባዘጋጀው የዚሁ የሽልማት ሥነ ሥርዓት የሀገሪቱ ከፍተኛ ባለሥልጣናት፣ የሃይማኖት መሪዎች አምባሳደሮችና ዲፕሎማቶች እንዲሁም የተሸላሚዎቹ ቤተሰቦች ተገኝተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 9 ቀን 1994</a></p>

</body>
</html>	














