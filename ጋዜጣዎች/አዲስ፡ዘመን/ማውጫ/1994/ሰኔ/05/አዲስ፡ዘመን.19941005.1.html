<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለእንባ ጠባቂ ተቋምና ለሰብዓዊ መብት ኮሚሽን ተሿሚዎች የሚቀርበው ጥቆማ እንዲቀጥል ጥሪ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለእንባ ጠባቂ ተቋምና ለሰብዓዊ መብት ኮሚሽን ተሿሚዎች የሚቀርበው ጥቆማ እንዲቀጥል ጥሪ ቀረበ</h2>


<p>መላው ኢትዮጵያውያን ለሕዝብ እንባ ጠባቂ ተቋምና ለሰብዓዊ መብት ኮሚሽን ተሿሚዎች የሚያቀርቡትን ጥቆማ እንዲቀጥሉ የሰብዓዊ መብትና የሕዝብ እንባ ጠባቂ ተቋም ዕጩ አቅራቢዎች ኮሚቴ ጽሕፈት ቤት ጥሪ አቀረበ።</p>

<p>ጽሕፈት ቤቱ ትናንት በሰጠው መግለጫ ሕዝቡ ዴሞክራሲያዊ መብቱን በመጠቀም ለተቋማቱ ተሿሚ የሚሆኑ ሰዎችን በመጠቆም የሚያደርገው ተሳትፎ አበረታች ቢሆንም የጥቆማው የጊዜ ገደብ በመቃረቡ ተሳትፎውን በስፋት እንዲቀጥል ጠይቋል።</p>

<p>ከመላ አገሪቱ ሕዝቡ በስልክ፣ በፋክስና በፖስታ ተሿሚዎችን በመጠቆም የሚያደርገው ተሳትፎ ለዴሞክራሲያዊ ሥርዓት ግንባታ በመብቱ ተጠቃሚ መሆን እንዳለበት መገንዘቡን የሚያመለክት እንደሆነም ገልጿል።</p>

<p>ለተቋማቱ ተሿሚዎችን ለመጠቆም የተሰጠው የጊዜ ገደብ ከግንቦት 21 ቀን 1994ዓ.ም እስከ ሰኔ 15 ቀን 1994ዓ.ም ድረስ እንደነበር ጽሕፈት ቤቱ ጠቅሶ እስካሁን ለሁለቱም ተቋማት ለእያንዳንዳቸው ከሃያ በላይ ተሿሚዎች መጠቆማቸውን ይፋ አድርጓል።</p>

<p>የሴቶች ማኅበራትና ድርጅቶች ሴቶች በዴሞክራሲያዊ መብታቸው ተጠቃሚ እንዲሆኑ ለማስቻል ሴት ተሿሚዎችን በመጠቆም ተሳትፎ ማድረግ እንደሚችሉም አስታውቋል።</p>

<p>ለሁለቱ ተቋማት የሚጠቆሙትን ተሿሚዎች የዘንድሮውን የሕዝብ ተወካዮች ምክር ቤት የሥራ ዘመን ሰኔ 30 ቀን ከመጠናቀቁ በፊት ለምክር ቤቱ በማቅረብ ሹመቱን ለማጽደቅ ዕቅድ እንዳለውም ጽሕፈት ቤቱ አመልክቷል።</p>

<p>ጽሕፈት ቤቱ እንደገለጸው፤ የሕዝብ እንባ ጠባቂ ተቋምና የሰብዓዊ መብት ኮሚሽን ለዴሞክራሲያዊ ሥርዓት ግንባታ የሚጫወቱትን ሚና በተመለከተ በመላ አገሪቱ በርካታ ሕዝባዊ ውይይቶች ተካሂደዋል።</p>

<p>አዲስ አበባንና ድሬዳዋን ጨምሮ በመላ አገሪቱ በተካሄዱት ሕዝባዊ ውይይቶችም ተቃዋሚ የፖለቲካ ድርጅቶችና የተለያዩ የኅብረተሰቡ ክፍሎች መሳተፋቸውንም አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 5 ቀን 1994</a></p>

</body>
</html>	














