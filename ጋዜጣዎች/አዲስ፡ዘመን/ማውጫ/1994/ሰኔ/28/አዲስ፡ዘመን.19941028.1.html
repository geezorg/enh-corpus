<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢንዱስትሪ ጥሬ ዕቃዎችን በአገር ውስጥ ምርቶች ለመተካት ታቅዷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢንዱስትሪ ጥሬ ዕቃዎችን በአገር ውስጥ ምርቶች ለመተካት ታቅዷል</h2>


<p>ከውጭ የሚገቡ የማዕድን ውጤት የሆኑ የኢንዱስትሪ ዕቃዎችን በአገር ውስጥ ምርቶች ለመተካትና ኢትዮጵያ ለጥሬ ዕቃዎች የምታወጣውን የውጭ ምንዛሬ ለማዳን ከፍተኛ እንቅስቃሴ እየተደረገ መሆኑን የማዕድን ሚኒስትሩ አስታወቁ።</p>

<p>ሚኒስትሩ አምባሳደር መሐመድ ድሪር በየሦስት ወሩ እየታተመ ከሚወጣው መረዋ መጽሔት ጋር ባካሄዱት ቃለ ምልልስ እንደተናገሩት፤ ሀገሪቱ ለኢንዱስትሪ ጥሬ ዕቃዎች የምታወጣውን የውጭ ምንዛሪ ለማዳን ትኩረት ሰጥቶ መንቀሳቀስ የሚኒስቴር መሥሪያ ቤቱ ቀዳሚ ተግባር ነው።</p>

<p>ኢትዮጵያ በምግብ እህል ራሷን ለመቻልና የምግብ ዋስትናን ለማረጋገጥ በሚሊዮን ቶኖች የሚቆጠር ማዳበሪያ በየዓመቱ ከውጭ የምታስገባ መሆኑን የገለፁት አምባሳደር መሐመድ ለዚህ የሚሆነውን 63 ሚሊዮን የአሜሪካ ዶላር ዓመታዊ ወጪ ለማዳን በቅርቡ በመንግሥት የተጀመረው የቢቂላል ፎስፌት የማምረት ፕሮጀክት አንዱ ነው ብለዋል።</p>

<p>የአገሪቱ የውጭ ምንዛሪ ለማዳን የታለመው ይኸው በምዕራብ ኦሮሚያ ልዩ ስሙ ቢቂላል በሚባለው አካባቢ ብቻ 181 ሚሊዮን ቶን ፎስፌት አዘል የማዕድን ክምችት መኖሩን የኢትዮጵያ ጂኦሎጂካል ሰርቬይ ጥናቶች አረጋግጠዋል።</p>

<p>ለኢንዱስትሪው ዘርፍም በጥሬ ዕቃነት የሚያገለግሉ ማዕድናት በተለያዩ የአገሪቱ አካባቢዎች በስፋት እንደሚገኙ ሚኒስትሩ አመልክተው፤ እነዚህን ማዕድናት በመጠቀም ከፍተኛ የውጭ ምንዛሪ ፍልሰትን ማዳን ይችላል ብለዋል። </p>

<p>የማዕድን ልማት ሥራ እንደሌሎቹ የኢኮኖሚ ዘርፎች ሁሉ የአገር ውስጥም ሆነ የውጭ ባለሀብት በስፋት ካልተሳተፈበት ድኅነትን ለመዋጋት የሚደረገው ጥረት ከንቱ ይሆናል ያሉት አምባሳደር መሐመድ፤ መንግሥት የግሉን ባለሀብት የሚያበረታቱ አዋጆች በቅርቡ አጽድቆ ተግባራዊ ማድረጉም ለእንቅስቃሴው አጋዥ ነው ብለዋል።</p>

<p>እስካሁን ከሀገሪቱ ጠቅላላ የቆዳ ስፋት 30 ከመቶ ያህሉ የጂኦሎጁ ካርታ ሥራ መሠራቱን አምባሳደር መሐመድ አመልክተው፤ ወደፊት ግን በጣም ብዙና ከፍተኛ መዋዕለ ንዋይ የሚጠይቅ ሥራ ይጠብቀናል ሲሉ ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 28 ቀን 1994</a></p>

</body>
</html>	














