<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጉልህ የኢንቨስትመንት እንቅስቃሴ ያደረጉ 15 ባለሀብቶች ተሸለሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጉልህ የኢንቨስትመንት እንቅስቃሴ ያደረጉ 15 ባለሀብቶች ተሸለሙ</h1>


<p>ሀብታቸውን፣ እውቀታቸውንና ጊዜያቸውን በተለያዩ የልማት መስኮች ላይ በማዋል ተጨባጭ የሥራ ፍሬ አስመዝግበው ለሽልማት ለበቁ ባለሀብቶች የኢትዮጵያ ሕዝብና መንግሥት ታላቅ ክብርና ማዕረግ እንደሚሰጣቸው ፕሬዚዳንት ግርማ ወ/ጊዮርጊስ አስታወቁ። መንግሥት በኢንቨስትመንት እንቅስቃሴ ላይ የተከሰቱ የፖሊሲና የአሠራር ግድፈቶችን ለማስወገድ ርምጃ መውሰዱ ከግሉ ኢንቨስትመንት ፍሰት የሚገኘውን ድርሻ እንደሚያሻሽለውም ገለጹ።</p>

<p>የኢትዮጵያ ኢንቨስትመንት ባለሥልጣን ያዘጋጀው የኢንቨስተሮች ቀን ከትንናት በስቲያ በሸራተን ሆቴል በተከበረበት ወቅት ፕሬዚዳንት ግርማወ/ጊዮርጊስ ለተመረጡ ባለሀብቶች የዋንጫ ሽልማት ከሰጡ በኋላ ባደረጉት ንግግር፣ በተለያየ ዘርፍ የላቀ ሥራ ላበረከቱ ሽልማትና ማዕረግ ሲሰጥ እንደነበር አስታውሰው፣ የሀገርን ኢኮኖሚ ወደ ላቀ ደረጃ ለማሸጋገር ሀብታቸውን ዕውቀታቸውንና ጊዜያቸውን በተለያዩ የልማት መስኮች ላይበማዋል ተጨባጭ የሥራ ፍሬ ያስመዘገቡ ባለሀብቶች የኢትዮጵያ ህዝብና መንግሥት ታላቅ ክብርና ማዕረግ ይሰጣቸዋል ብለዋል።</p>

<p>ባለፉት አስር ዓመታት መንግሥት የኢኮኖሚ ፖሊሲውን መሠረት በማድረግ ያወጣው የኢንቨስትመንት አዋጅ የግል ባለሀብቱን የልማት ተሳትፎ ለማጐልበትና የግሉን ክፍለ ኢኮኖሚ ለማሳደግ አስተዋጽኦ ማድረጉን የጠቆሙት ፕሬዚዳንት ግርማ፣ አዋጁን ለማስፈጸም የተቋቋሙት የኢትዮጵያ ኢንቨስትመንት ባለሥልጣንና የክልል ኢንቨስትመንት ቢሮዎች የሀገር ውስጥና የውጭ ባለሀብቶች በሀገሪቱ የኢኮኖሚ እንቅስቃሴ ውስጥ ተፈላጊውን የልማት ሥራ እንዲያከናውኑ ለማበረታታት ጥረት ሲያደርጉ መቆየታቸውን አውስተዋል።</p>

<p>ጅምሩ በተጠናከረና በተቀላጠፈ መንገድ እንደሚቀጥል እምነታቸው መሆኑን የጠቀሱት ፕሬዚዳንቱ፣ በኢንቨስትመንት እንቅስቃሴ ውስጥ የተከሱ የፖሊሲና የአሠራር ግድፈቶች እንዲወገዱ መንግሥት ትኩረት ሰጥቶ እርምጃ መውደሱ ሀገሪቱ ከግል ኢንቨስትመንት ፍስት የምታገኘውን ድርሻ እንደሚያሻሽለው ተናግረዋል።</p>

<p>አቶ አቢ ወ/መስቀል የኢትዮጵያ ኢንቨስትመንት ባለሥልጣን ዋና ሥራ አስኪያጅ በበኩላቸው ባደረጉት ንግግር፤ ለኢንቨስትመንት ቀን የተዘጋጀው የሽልማት ውድድር በዓይነቱ የመጀመሪያ መሆኑንና ከፋይናንስ አቅም፣ ልምድና ሥራው ከሚጠይቀው ክህሎትና ጥንቃቄ አንፃር ባለሥልጣን መ/ቤቱ በአነስተኛ ዝግጅት ለመጀመር መገደዱን አስታውቀዋል።</p>

<p>በአቶ አቢ ገለጻ መሠረት ለሽልማት ውድድር የቀረቡት ባለሀብቶች ባለፉት አሥር ዓመታት የኢንቨስትመንት ፈቃድ አውጥተው ሙሉ በሙሉ በልማት ሥራ ላይ የተሰማሩ ባለሀብቶች ናቸው።</p>

<p>"ኢንቨስተር የዕድገት አንቀሳቃሽ ኃይል፣ የልማት አጋር ነውና በሚያደርገው አዎንታዊ አስተዋጽኦ ሊከብር፣ ሊሞገስና ሊሸለም ይገባዋል" ያሉት አቶ አቢ የኢንቨስተሮች ቀን የሽልማት ሥነ-ሥርዓት ወደ ፊት በተሻለ ቅንጅትና ዝግጅት እንደሚካሄድ ገልጸዋል። የሽልማቱ ዓላማ የሀገር ውስጥና የውጭ ባለሀብቶችን ለማትጋትና ዕውቅና በመስጠት በመንግሥት በኩል ያለውን የልማት አጋርነት እንደገና ለማረጋገጥ እንዲሁም ሀገሪቱን ከድኅነትና ከኋላ ቀርነት ለማውጣት የግሉ ኢንቨስትመንት አስተዋጽኦየጐላ ሥፍራ እንደሚኖረው ማመልከት መሆኑን ተናግረዋል።</p>

<p>ባለፉት አሥር ዓመታት በሀገሪቱ የተካሄደው የኢንቨስትመንት እንቅስቃሴ አበረታች ጐኖች ቢኖሩትም፣ ለኢኮኖሚያዊና ማኅበራዊ ዕድገት ያበረከተው አስተዋጽኦ በቂ እንዳልነበረ ያስታወሱት አቶ አቢ ፈጣንና ቀጣይ የኢኮኖሚ ዕድገት ማስመዝገብ የሚቻለው የሀገር ውስጥ ቁጠባንና ኢንቨስትመንትን በማበረታታት፣ የውጭ ቁጠባንና ኢንቨስትመንትን በመሳብ መሆኑን ተናግረዋል።</p>

<p>አቶ ኃ/መስቀል አበበ የሽልማቱ ብሔራዊ መዛኝ ኮሚቴ ሰብሳቢ በሽልማቱ ሥነ-ሥርዓት ላይ እንዳብራሩት ለሽልማት የተመረጡት አሥር የኢንቨስትመንት መስኮች ሲሆኑ፣ የመመዘኛ ነጥቦቹም የኢንቨስትመንት ካፒታል መጠን፣ የውጭ ምንዛሪ ግኝት የካፒታልና የሥራ ዕድል መፍጠር ጥምረት፣ ለክልል ልማት የተበረከተው አስተዋጽኦ፣ በሀገር ውስጥ ጥሬ ዕቃ የመጠቀም ሁኔታና የቴክኖሎጂ ሽግግር የሚሉት መሆናቸውንም ጠቁመዋል።</p>

<p>በሀገሪቱ በተለያዩ የኢንቨስትመንት ዘርፎች ከዘጠኝ ቢሊዮን ብር በላይ ካፒታል ሥራ ላይ በማዋልና ከ15ሺህ በላይ ቋሚና በብዙ ሺ ለሚቆጠሩ ጊዜያዊ ሠራተኞች የሥራ ዕድል በመፍጠር በፈር ቀዳጅና ሁለገብ ባለሀብትነት የተመረጡትን ሼህ መሐመድ ሁሴን አላሙዲንን ጨምሮ አሥራ አምስት ባለሀብቶች ከዕለቱ የክብር እንግዳ ከፕሬዚዳንት ግርማ ወ/ጊዮርጊስ እጅ የዋንጫ ሽልማት ተቀብለዋል።</p>

<p>በሽልማቱ ሥነ-ሥርዓት ላይ የፌዴራልና የክልሎች ከፍተኛ የመንግሥት ባለሥልጣናት ታዋቂ ግለሰቦች፣ ዲፕሎማቶችና የንግዱ ኅብረተሰብ አባላት ተገኝተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 17 ቀን 1994</a></p>

</body>
</html>	














