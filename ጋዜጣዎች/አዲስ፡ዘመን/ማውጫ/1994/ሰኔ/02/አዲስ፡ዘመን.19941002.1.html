<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዜጎችን መረጃ የማግኘት መብት የሚያስከብር ሕግ ሊወጣ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዜጎችን መረጃ የማግኘት መብት የሚያስከብር ሕግ ሊወጣ ነው ተባለ</h1>


<p>የዜጎችን መረጃ የማግኘት መብት የሚያስጠብቅ ሕግ ለመቅረፅ እንቅስቃሴ መጀመሩን የሥነ-ምግባር ማሻሻያ ንዑስ ፕሮግራም አስታወቀ።</p>

<p>የፕሮግራሙ ረዳት አስተባባሪ አቶ ሥዩም ዳኜ ከትናንት በስቲያ እንደገለጹት፤ የተለያዩ አገሮችን ልምዶችን ተሞክሮዎች በማካተት የሚቀረፀው ሕግ ዜጎች ማግኘት የሚፈልጓቸውን በምስልና በድምፅ የተቀረፁ፣ በጽሑፍ የተቀመጡና በቃል የሚሰጡ ማናቸውንም መረጃዎች ያለምንም ቅድመ ሁኔታ እንዲያገኙ የሚያስችል ነው።</p>

<p>እንደ አቶ ሥዩም ገለፃ ሕጉ ምሥጢራዊ ሰነዶች በአግባቡ እንዲለዩ፣ መረጃ የማግኘት መብታቸው የተነፈገ ዜጎች ቅሬታ የሚያቀርቡበት ሥርዓት እንዲመቻችና የፕሬስ አዋጁ ያጎናፀፋቸው መብቶች በተሻለ ሁኔታ እንዲከበሩ ያደርጋል።</p>

<p>እንዲሁም በመንግሥት መዋቅሮች ግልጽነትና ተጠያቂነትን ለማስፈን፣ የመረጃ ፍሰትን ለማሳደግ፣ የግልጽነትን ባህል በኅብረተሰቡ ውስጥ ለማዳበርና የመንግሥት ውሳኔዎችን ግልጽ ለማድረግ እንደሚረዳ አስተባባሪው አመልክተዋል።</p>

<p>በተጨማሪም ግለሰቦች በማኅደራቸው ያሉ የግል መረጃዎች እንዳይገልጹባቸው የማድረግና በተለያዩ መሥሪያ ቤቶች የሚገኙ ሰነዶቻቸው ከአያያዝ ጉድለት ሲበላሹ በሕግ የመጠየቅ መብቶች እንዲኖራቸው በሕጉ እንደሚደነገግ ረዳት አስተባባሪው አስረድተዋል።</p>

<p>በአሁኑ ወቅት በአንዳንድ መሥሪያ ቤቶች በምሥጢራዊነት ስም መረጃ እንደሚከለከል አቶ ሥዩም ገልጸው፤ ከሕጉ መውጣት በኋላ ምሥጢራዊ መረጃዎች ተለይተው ስለሚቀመጡ መረጃን በደፈናው መከልከል እንደማይቻል ጠቁመዋል።</p>

<p>ከዚህ አንፃር ሕጉን በመተላለፍና ያለበቂ ምክንያት መረጃ በሚከለክሉ የሥራ ኃላፊዎች ላይ ተገቢውን ቅጣት የሚሰጥበት ሁኔታ በሕጉ እንደሚደነገግ ረዳት አስተባባሪው ጠቁመው፤ ይህ ምሥጢራዊነትን ሽፋን በማድረግ መረጃ የማግኘት መብትን የሚገድቡ የሥራ ኃላፊዎች ሕጉን ተከትለው እንዲሠሩ እንደሚያስገድድ አመልክተዋል።</p>

<p>ሕጉንና ተግባራዊነቱን በተመለከተ ዜጎች ግንዛቤ እንዲጨብጡና መብትና ግዴታቸውን ተረድተው እንዲጠቀሙበት ለማስቻል የተለያዩ የግንዛቤ መፍጠሪያ መድረኮች እንደሚያስፈልጉ አቶ ሥዩም ገልጸው፤ በዚህ ረገድ ከተለያዩ ወገኖች ጋር በመተባበር የማስተማሪያ መድረኮች እንደሚዘጋጁ ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 2 ቀን 1994</a></p>

</body>
</html>	














