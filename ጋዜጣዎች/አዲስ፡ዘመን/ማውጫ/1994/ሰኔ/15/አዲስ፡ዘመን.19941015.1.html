<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያን የተፈጥሮ ሀብት ለማስተዋወቅ የሚያስችል የመረጃ ሥርዓት ሊዘረጋ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያን የተፈጥሮ ሀብት ለማስተዋወቅ የሚያስችል የመረጃ ሥርዓት ሊዘረጋ ነው ተባለ</h2>


<p>የኢትዮጵያን የተፈጥሮ ሀብት ለዓለም አቀፉ ማኅበረሰብ ለማስተዋወቅ የሚያስችል "እንራመድ" የተባለ አዲስ የመረጃ ሥርዓት ወይም ዳታ ቤዝ ሲስተም ሊዘረጋ መሆኑን የውሃ ሀብት ሚኒስቴር አንድ ባለሙያ ገለጹ።</p>

<p>አዲስ አበባ ውስጥ በተባበሩት መንግስታት የስብሰባ ማዕከል የመረጃ ሥርዓቱን ለማስተዋወቅ በተዘጋጀው ሴሚናር ላይ በሚኒስቴሩ የአካባቢ ድጋፍ ፕሮጀክት አስተባባሪ አቶ ጌታቸው አብዲ እንደገለጹት፤ አዲሱ የመረጃ ሥርዓት ስለሀገሪቱ የግብርና፣ የውሃ፣ የማዕድን፣ የመሬት ይዞታና የሌሎችንም መስኮች መረጃ በቀላሉ ለማግኘት የሚያስችል ነው።</p>

<p>የመረጃ ሥርዓቱ በውሃ ሀብት ሚኒስቴር ሥር የሚቋቋም ሲሆን 35 ተባባሪ ድርጅቶችም መረጃቸውን ለማሠራጨት ከሚኒስቴር መሥሪያ ቤቱ ጋር እንደሚሠሩም አስተባባሪው ጠቁመዋል።</p>

<p>ይህንኑ አገልግሎት ተግባራዊ የሚያደርጉ ባለሙያዎችን የሚያሠለጥንና ለተለያዩ መሥሪያ ቤቶች ግንዛቤ የመሥጠት ሥራ በቀጣይነት እንደሚሠራ ተናግረዋል።</p>

<p>አቶ ጌታቸው እንዳሉት በመረጃ ሥርዓቱ ከሚቀጥለው ዓመት ሚያዝያ ወርጀምሮ ለዓለም ኅብረተሰብ መረጃዎችን የማሠራጨቱ ሥራ ይጀመራል።</p>

<p>የመረጃ ሥርዓቱ እ.ኤ.አ በ1990 በኢትዮጵያና በኔዘርላንድ መንግስት መካከል በተደረገ የዕርዳታ ስምምነት መሠረት የተካሄደ ሲሆን ሥርዓቱንለመዘርጋትም ሁለት ነጥብ አምስት የአሜሪካን ዶላር ወጪ ተደርጓል ብለዋል።</p>

<p>ከዚህም ውስጥ 81 በመቶ በኔዘርላንድ መንግስት የተሸፈነ ሲሆን ቀሪውን 19 በመቶ ደግሞ የኢትዮጵያ መንግሥት ወጪ ማድረጉን አቶ ጌታቸው አመልክተዋል።</p>

<p>ዲ.ኤች ቪ የተባለ የኔዘርላንድ መንግሥት አማካሪ ድርጅት ዳይሬክተር ዶ/ር ሲ-ቲዮ በበኩላቸው እንዳሉት የመረጃ ሥርዓቱ መዘርጋት ኢትዮጵያን ከሌላው ዓለም ጋር በቀላሉ ለማስተዋወቅ ይረዳል ብለዋል።</p>

<p>በተለይም በሀገሪቱ በተለያዩ መስኮች መዋዕለ ነዋያቸውን ለማፍሰስ ለሚያስቡ ባለሀብቶች በቀላሉ አስፈላጊ የመነሻ መረጃዎችን እንዲያገኙ እንደሚያግዝ አመልክተዋል።</p>

<p>ከዚህ ለግማሽ ቀን በቆየው ሴሚናር ላይ በመረጃው ዘርፍ ቀጥታ የሚመለከታቸው የተለያዩ የመንግስት መሥሪያ ቤቶችና ከዓለም አቀፍ ድርጅቶችየተውጣጡ ባለሙያዎች ተሳታፊ ሆነዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 15 ቀን 1994</a></p>

</body>
</html>	














