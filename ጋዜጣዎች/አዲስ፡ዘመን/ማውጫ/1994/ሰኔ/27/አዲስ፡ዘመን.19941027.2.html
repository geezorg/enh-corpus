<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደምቢዶሎ አቅጣጫ ሽብርና ሁከት ለመፍጠር ሙከራ ያደረገው የኦነግ አሸባሪ ቡድን ተደመሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደምቢዶሎ አቅጣጫ ሽብርና ሁከት ለመፍጠር ሙከራ ያደረገው የኦነግ አሸባሪ ቡድን ተደመሰሰ</h2>


<p>የሻዕቢያን ተልዕኮ በመያዝ የተለመደ የሽብርና የሁከት ተግባር ለመፈጸም በደምቢዶሎ አቅጣቻ ለመንቀሳቀስ ሙከራ ያደረገው አንድ ሻለቃ የኦነግ ጦር በአካባቢው በሚገኘው የመከላከያ ሠራዊታችን ከትናንት በስቲያ ሙሉ በሙሉ መደምሰሱን የማስታወቂያ ሚኒስቴር ማስታወቁን ኢዜአ ዘግቧል።</p>

<p>የማስታወቂያ ሚኒስቴር ትናንት ማምሻውን ባወጣው መግለጫ እንደገለጸው የተበታተነ የሽፍታ ውጊያ ለማካሔድ የመጣው ይኸው አሸባሪና ሁከት ፈጣሪ የኦነግ ጦር የተደመሰሰው የአካባቢው ሕዝብና ሚሊሻ ከመከላከያ ሠራዊታችን ጋር ባደረጉት የተቀናጀ ትግል ነው።</p>

<p>በአሸባሪው የኦነግ ቡድን ላይ ለተገኘው ድልም የአካባቢው ሕዝብና ሚሊሻ አብላት ከመከላከያ ሠራዊታችን ጋር እጅና ጓንት በመሆን የሚፈለግባቸውን አስተዋጽኦ ማበርከታቸውን መግለጫው ገልጿል።</p>

<p>በምዕራብ ኢትዮጵያ ጠረፍ ሽብርና ሁከት የመፍጠር ሙከራ አድርጎ ሙሉ በሙሉ የከሸፈበት የኦነግ ጦር ሊደመሰስ የቻለው አሁንም የተለመደ ተግባሩን ለመፈጸም በሚንቀሳቀስበት ወቅት መሆኑን ይኸው የማስታወቂያ ሚኒስቴር መግለጫ አስታውቋል።</p>

<p>በሌላም በኩል አንዳንድ ኢትዮጵያውያን ከጎረቤት አገሮች በስደት ካሉበት አካባቢ "ሥራ እናስቀጥራችኋለን" እየተባሉ ኤርትራ ሄደው ወታደራዊ ሥልጣና በመውሰድ ወደ ኢትዮጵያ ለውጊያ እንደሚላኩ በጋምቤላ ክልል ሰሞኑን የተማረኩ ስድስት የኦነግ ሠራዊት አመራሮች ማመልከታቸውን ዊኢማ ዘገበ።</p>

<p>ሰኔ 11/1994 ዓ.ም በጋምቤላ ክልል አኮቦና አቦቦ መካከል ለኦነግ ተልዕኮ ተሠማርተው የተማረኩ የጦር አመራሮች ትናንት ባደረጉት ቃለ ምልልስ ከጅብቲ፣ ሱዳንና ኬንያ ተመልምለው ኤርትራ በመሄድ በምዕራብ ኢትዮጵያ ለሽብር ተልዕኮ መላካቸውን አመልክተዋል።</p>

<p>እነዚሁ መከካለከያ ሠራዊታችን የተማረኩት የሻለቃ አዛዥ፣ ምክትል ሻለቃ አዛዥ፣ የሽለቃ ፐርሶኔል ኃላፊ፣ ሁለት ሻምበል አዛዦችና የሬዲዮ መገናኛ ሠራተኛ እንዳመለከቱት በኤርትራ ሞሎበር በተባለ አካባቢ ሠልጥነው በጋምቤላ በኩል በጥፋት ተልዕኮ ወደ ኢሉባቡር ሲንቀሳቀሱ ተማርከዋል።</p>

<p>በተለይም የሻለቃው ጦር አዛዥ መገርሳ ሰዲና ምክትል አዛዥ ደቻሳ ኤለም ከኤርትራ ክላሽ፣ መትረየስ፣ ቦንስ፣ ፀረ ተሽከርካሪ ፈንጂዎችና ላውንቸር ታጥቀው ወደ ሱዳን አኮቦ ሔደው "ጀማል" ለተባለ የኦነግ የሰሜን ምዕራብ አዛዥ ሪፖርት እንዲያደርጉ እንደተነገራቸው ገልጸዋል።</p>

<p>ከዚህ የሰሜን ምዕራብ ኦነግ አዛዥ መመሪያ በመቀበል በጋምቤላ ክልል በአኮቦና አቦቦ በማለፍ ወደ ኢሊባቡር አድርገው የኦነግ ዓላማን በመግለጽ የተለያዩ ተቋማት ላይ ጥቃት ለመሰንዘር መንቀሳቀሳቸውን ተናግረዋል።</p>

<p>በዚሁ ጊዜ አመራር ሲሰጡት ከነበረው 247 የሰው ኃይል አምስቱ ደክመው መንገድ ላይ 242 ወታደሮችን በመያዝ 15 ቀናት በእግራቸው ተጉዘው አካቦና አቦቦ መኻል በተፈጠረ ተኩስ መማረካቸውን አስረድተዋል።</p>

<p>በሻለቃው ጦር ውስጥ የሻምበል አዛዦች የሆኑት ሠዒድ አህመድና ዲዳ ሁንዴሳ ፈይሳ በበኩላቸው ከሻለቃ አመራሮች በተሰጣቸው ኃላፊነት ጦሩን እየመሩ በመንቀሳቀስ ራሳቸው ተኩስ በከፈቱበት ወቅት በኢትዮጵያ መከላከያ ሠራዊት ኃያልነት የተወሰኑ ወታደሮች ተገድለው ገሚሶቹ እንደተማረኩ ገልጸዋል።</p>

<p>የሻለቃው ጦር ፕረሶኔል ኃላፊ ፍለመታ እንሰርሞ በበኩሉ የጦሩን ኃይልና አደርጃጀት በመከታተል ከሻለቃ አዛዡ ጋር "ጀማርል" ለተባለው የኦነግ ሰምኔ ምዕራብ አዛዥ ሪፖርት ያደርጉ እንደነበር ገልጿል።</p>

<p>በተለይም ዕድገቱን በሙሉ ከኦነግ እንደሆነ የገለጸው ድንገታ ለሜሣ አጠቃላይ የተልዕኮውን ሂደት በሬዲዮ መገናኛ ማንኛውንም መልዕክት በማሰላለፍ ላይ ሳለ በኢትዮጵያ መከላከያ ሠራዊት ሊማረክ መቻሉ አመልክቷል።</p>

<p>ዕድሜያቸው ከ20 እስከ 32 ዓመት እንደሆነ የተናገሩት የጦር አመራሮቹ ሁሉም ወታደሮች ሥልጠና በኤርትራ ውስጥ ባርካ አካባቢ መወሰዳቸውንና በአሁኑ ተልዕኮ ሲሰማሩ የመጀመሪያቸው መሆኑን ገልጸዋል።</p>

<p>ይህ በእንዲህ እንዳለ የ2ኛው ሠራዊት አዛዥ ሜጀር ጄኔራል ባጫ ደበሌ ትናንት በጽሕፈት ቤታቸው በሰጡት መግለጫ፤ በተለይም ኦነግን አደራጅቶና አሠልጥኖ ለሽብር ተግባር የሚያሠማራው ሻዕቢያ መሆኑን ገልጸው፤ ይህም የሻዕቢያ መንግሥት በውጊያው በሕግ በመሸነፉ የተረጋጋችና ኢኮኖሚዋ ያደገ ኢትዮጵያን ለማየት ካለመፈለግ የመነጨ እንደሆነ አስታውቀዋል።</p>

<p>ለዚህም ሻዕቢያ የኦነግ ወታደሮችን በውጊያ አሠልጥኖ ከሚልካቸው ውጪ ሲቪል አልብሶ በጎረቤት አገር አስርጎ በጠረፋማ አካባቢዎች እንደሚያስገባ ጠቁመዋል።</p>

<p>ሰኔ 11/1994 ዓ.ም በተካሔድ ግጭት 20 የኦነግ ወታደሮች ሲገደሉ 220 የሚበልጡት መማረካቸውንና ታጥቀዋቸው ከነበሩት የነፍስ ወከፍ መሣሪያዎች ፀረ ተሽከርካሪ ፈንጂዎች፣ ፀረ ታንክ አርፒጂ /ላውንቸር/፣ መትረየስና መገናኛ ሬዲዮ በቁጥጥር ሥር መዋላቸውን ተናግረዋል።</p>

<p>ይሁንና ሕዝቡ የኦነግ አፍራሽ ተልዕኮን በማክሸፍ ትልቅ ሚና መጫወቱን ገልጸው፤ በተለይ በቅርቡ በአቦቦ የተበታተነው የኦነግ ጀሌ በማሰባሰብ ሕዝባዊ ድጋፉን ማሳየቱንና ቀደም ሲል በቤጊ አካባቢ ሕዝብ ተመሳሳይ ተግባር መፈጸሙን ከሜጀር ጄኔራል ባጫ ገለጻ ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 27 ቀን 1994</a></p>

</body>
</html>	










