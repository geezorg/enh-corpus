<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ተወላጅ ለሆኑ የውጭ ዜጐች መታወቂያ እየተሰጠ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ተወላጅ ለሆኑ የውጭ ዜጐች መታወቂያ እየተሰጠ ነው</h1>


<p>የኢትዮጵያ ተወላጅ የሆኑ የውጭ ዜጎችን በትውልድ አገራቸው የተለያዩ መብቶች ተጠቃሚ የሚያደርግ መታወቂያ መስጠት መጀመሩን የኢምግሬሽንና ዜግነት ጉዳይ ዋና መምሪያ አስታወቀ።</p>

<p>በዋና መምሪያው የውጭ ዜጎች ጉዳይ መምሪያ ኃላፊ አቶ ግርማ ባልቻ ከትናንት በስቲያ እንደገለጹት መታወቂያው የሌላ አገር ዜግነት የወሰዱና የኢትዮጵያ ትውልድ ያላቸው ሰዎች የተለያዩ መብቶችንና ጥቅማ ጥቅሞችን እንዲያገኙና በአገር ተወላጅነት መንፈስና ኃላፊነት ለሀገራቸው እድገትና ብልጽግና የበኩላቸውን አስተዋጽኦ እንዲያደርጉ ያስችላል።</p>

<p>ከዚህ አንፃር ከሰኔ 10 ቀን 1994 ዓ.ም ጀምሮ እየተሰጠ ያለውን መታወቂያ የያዙ የኢትዮጵያ ተወላጅ የሆኑ የውጭ ዜጎች ከውጭ ሲገቡ መግቢያም ሆነ የመኖሪያና የሥራ ፈቃድ እንደማይጠየቁ፣ ኢትዮጵያውያን በሚሰማሩበት የሥራ መስክ መሠማራት እንደሚችሉና የማይንቀሳቀሱ ንብረቶችን ማፍራት እንደሚችሉ አቶ ግርማ ተናግረዋል።</p>

<p>በተለይም ኢትዮጵያውያን ባለሀብቶች በሚሰማሩባቸው ዘርፎች መዋዕለንዋያቸውን ማፍሰስ መቻላቸው፣ በጉምሩክ አሠራር ለኢትዮጵያውያን የሚፈቅደውን የተለያዩ ምርቶችን የማስገባት መብት ማግኘታቸውንና የተለያዩ ማኅበራዊ አገልግሎቶች ተጠቃሚ መሆናቸውና በጉልህነት የሚጠቀሱ አዋጁ ያስገኛቸው መብቶች መሆናቸውን አስረድተዋል።</p>

<p>መታወቂያውን በመላው ዓለም የሚገኙ የኢትዮጵያ ኤምባሲዎችም እንዲያከፋፍሉ ሁኔታዎች መመቻቸታቸውን አቶ ግርማ ጠቅሰው፣ በአሁኑ ወቅት በርካታ መታወቂያዎች በየኤምባሲዎቹ መሠራጨታቸውን አስረድተዋል።</p>

<p>ይሁን እንጂ መታወቂያው የተሰጣቸው ሰዎች የመምረጥም ሆነ የመመረጥ እንዲሁም በአገር መከላከያ፣ ደኅንነትና የውጭ ጉዳይ መሥሪያ ቤቶች በመደበኛነት ተቀጥረው የመሥራት መብታቸው የተገደበ መሆኑን አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 19 ቀን 1994</a></p>

</body>
</html>	














