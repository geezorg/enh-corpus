<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአክሱም ሐውልት በሚመለስበት ሁኔታ ላይ የኢትዮጵያ መንግስት በጣሊያን ላይ የነበረው እምነት መሟጠጡ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአክሱም ሐውልት በሚመለስበት ሁኔታ ላይ የኢትዮጵያ መንግስት በጣሊያን ላይ የነበረው እምነት መሟጠጡ ተገለጸ</h2>


<p>የአክሱም ሐውልት እንዲመለስ የኢትዮጵያ መንግስት በጣሊያን ላይ የነበረው እምነት እየተሟጠጠ መምጣቱን የውጭ ጉዳይ ሚኒስትር ስዩም መስፍን ገለጹ።</p>

<p>የውጭ ጉዳይ ሚኒስትሩ ከትንናት በስቲያ ማታ ሮም ውስጥ ከጣሊያን ባለሥልጣናት ጋር ያደረጉትን ውይይት አስመልክተው ትናንት ቦሌ ዓለም አቀፍ አውሮፕላን ማረፊያ በሰጡት መግለጫ፤ የጣሊያን መንግስት ሐውልቱን ለባለቤቱ ለኢትዮጵያ ሕዝብ ለመመለስ ቃል ከገባ 55 ዓመታትን አስቆጥሯል።</p>

<p>በነዚህ ዓመታትም ቢያንስ ሦስት ስምምነቶችን ከኢትዮጵያ ጋር መፈራረሙን አስታውሰው የመጨረሻው ስምምነት የተፈረመው እ.ኤ.አ በ1997 እንደነበር አስታውቀዋል።</p>

<p>በስምምነቱ ላይ በመመርኮዝ ሐውልቱን ነቅሎ ለመመለስ እንዲቻል የጋራ የኤክስፐርቶች ቡድን ተቋቁሞ በሐውልቱ ዙሪያ ሳይንሳዊ ጥናቶች መካሄዳቸውና ይኸው ጥናትም በተሳካ ሁኔታ መጠናቀቁን ገልጸዋል።</p>

<p>ጥናቱ እንደተጠናቀቀም ቀሪው ሥራ ሐውልቱን ማስመለስ ቢሆንም የኢጣሊያ መንግስት የተለያዩ ችግሮችን በመፍጠር ሐውልቱን ሊመልስ አልቻለም ብለዋል። ይህም በኢትዮጵያ መንግሥትና ሕዝብ ላይ ከፍተኛ ቁጣን እየቀሰቀሰ እንደሚገኝ አመክተዋል።</p>

<p>ከእንግዲህ በጣሊያን መንግሥት በጎፈቃድ ሐውልቱ ይመለሳል የሚል እምነት የለንም ያሉት አቶ ስዩም የተቋቋመው ብሔራዊ ኮሚቴ ዓለም አቀፍ ጫና ለመፍጠር መወሰኑን አመልክቷል።</p>

<p>ሐውልቱን ለማስመለስ በውስጥም ሆነ በውጭ ያሉ ኢትዮጵያውያን ከፍተተኛ እንቅስቃሴ ማድረግ እንዳለባቸው አስገንዝበዋል። የጣሊያን መንግስት ሐውልቱን ለመመለስ ፈቃደኛ አለመሆኑንም ለኢትዮጵያ ሕዝብ ያለውን ንቀት የሚያሳይ ነው ብለዋል።</p>

<p>ይህ ሐውልት በፋሽስት ሙሶሎኒ ተዘርፎ የተወሰደ መሆኑን ያስታወሱት ውጭ ጉዳይ ሚኒስትሩ፤ ከዚህ በመነሳት የኢትዮጵያ ሕዝብ የታሪክ አሻራውን ለማስመለስ አስፈላጊ ነው የሚለውን ሕጋዊ እንቅስቃሴ ሁሉ ማካሄድእንዳለበት ገልጸዋል።</p>

<p>የጣሊያን መንግስት በልማት ተራድኦ በኩልም ለኢትዮጵያ ለመስጠት ብዙ ቃል ቢገባም ተግባራዊ የሆነው ግን በጣም አነስተኛ ነው ብለዋል።</p>

<p>የጣሊያን መንግስት ባለፉት አምስት ዓመታት ለኢትዮጵያ ለመስጠት ቃል ከገባው ውስጥ ተግባራዊ የሆነው ሰባት በመቶ ብቻ መሆኑን ገልጸዋል።</p>

<p>በአፍሪካ ቀንድ ያለውን ያልተረጋጋ ሁኔታን አስመልክቶም አልፎ አልፎ የጣሊያን መንግሥት የሚወስዳቸው አቋሞች የኢትዮጵያን ብሔራዊ ጥቅምና ደኅንነት የሚጎዳ እንደሆኑና፤ ይህን ማቆም እንዳለበት ውይይት መደረጉንም አመልክተዋል።</p>

<p>በቀጣዩ የጣሊያን መንግስት ብሔራዊ ደኅነታችንን በሚጎዳ መንገድ ከኛ ጋር ሳይመካከር መንቀሳቀስ እንደሌለበት በግልጽ ከባለሥልጣናቱ ጋር ተነጋግረናል ብለዋል።</p>

<p>ከእንግዲህ ከጣሊያን መንግስት ጋር የሚኖረው ግንኙነት በአመኔታ ላይ የተመሠረት እንደማይሆን፤ የሀገሪቱ መንግስት የሚወስደውን እያንዳንዱን እርምጃ እየተከታተለን እንደምንቀሳቀስ ለባለስልጣናቱ ለመግለጽ ሞክረናል ሲሉም የውጭ ጉዳይ ሚኒስትር ስዩም ገልጸዋል።</p>

<p>ሮም በተካሄደው የዓለም የምግብ ጉባዔ ጠቅላይ ሚኒስትር መለስ ዜናዊ ሐውልቱን አስመልክተው ባደረጉት ንግግር የጣሊያን መንግስት ከዛሬ 55 ዓመታት በፊት የገባውን ቃል እንዲያከብር ጥሪ ማድረጋቸው የሚታወስ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 6 ቀን 1994</a></p>

</body>
</html>	














