<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትውልድ ኢትዮጵያዊያን ለሆኑ የውጭ ዜጎች መታወቂያና የምዝገባ ቅጽ ተዘጋጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በትውልድ ኢትዮጵያዊያን ለሆኑ የውጭ ዜጎች መታወቂያና የምዝገባ ቅጽ ተዘጋጀ</h2>


<p>በትውልድ ኢትዮጵያውያን የሆኑ የውጭ ዜጎች በትውልድ አገራቸው የተወሰኑ መብቶች ተጠቃሚ እንዲሆኑ የወጣውን አዋጅ ተግባራዊ ለማድረግ መታወቂያ ካርድና የምዝገባ ቅጽ መዘጋጀቱን የውጭ ጉዳይ ሚኒስቴር አስታወቀ።</p>

<p>በውጭ ጉዳይ ሚኒስቴር በውጭ የሚኖሩ ኢትዮጵያውያን ጉዳይ ዳይሬክቶሬት አምባሳደር ውብሸት ደምሴ ከትናንት በስቲያ እንደገለጹት፤ የኢትዮጵያ ትውልድ ያላቸው የውጭ ዜጎች በተለያዩ አገሮች ለሚገኙ የኢትዮጵያ ኤምባሲዎች አስፈላጊውን ሰነድ ካቀረቡ ወዲያውኑ ያለ ቪዛ የመግባት የተለያዩ የኢኮኖሚና ሥራ ዕድሎችና ሌሎችም መብቶች ተጠቃሚ ይሆናሉ።</p>

<p>በውጭ ጉዳይ ሚኒስቴር በደህንነት ኢሚግሬሽን ባለስልጣን የተዘጋጁ ሰነዶች በአገር ውስጥ ለሚገኙ የኢትዮጵያ ትውልድ ላላቸው የውጭ ዜጎች በባለስልጣኑ አማካይነት ሲቀርቡ በውጭ አገሮች የሚገኙ ደግሞ በኢትዮጵያ ኤምባሲዎችና ቆንስላ ጽሕፈት ቤቶች በኩል አገልግሎቱን ማግኘት እንደሚችሉ ዳይሬክተሩ ገልጸዋል።</p>

<p>በአዋጁ ላይ የተጠቀሱ መስፈርቶችን የሚያሟላ ማንኛውም አመልካች የመብቶቹ ተጠቃሚ ለመሆን ማመልከትና ሕጋዊ መታወቂያ ካርድ ማግኘት እንደሚችል አምባሳደር ውብሸት ጠቁመዋል።</p>

<p>ከዚህ አኳያ የውጭ ጉዳይ ሚኒስቴር ከክልል መንግስታትና ጉዳዮ ከሚመለከታቸው የፌዴራል መሥሪያ ቤቶች ጋር በመተባበር አዋጁን ለመተግበር አስፈጻሚ አካል ማቋቋሙን አመልክተዋል።</p>

<p>በመሆኑም በትውልድ ኢትዮጵያውያኑ በተለያዩ ደረጃዎች በሚገኙ አስፈጻሚ ቢሮዎች የሚገኙ ጉዳዩ የሚመለከታቸው ሰዎች አድራሻ በኢትዮጵያ ኤምባሲዎችና ቆንስላ ጽሕፈት ቤቶች አማካይነት እንዲያገኙ መደረጉን አምባሳደር ውብሸት አስታውቀዋል።</p>

<p>በቅርቡ ከወጣው አዋጅ ጋር የማይጣጣሙ ሌሎች አዋጆች፣ መመሪያዎችና ደንቦች ፌዴራልና በክልሎች እንዲሻሻሉ እየተደረገ መሆኑን አምባሳደር ውብሸት ገልፀዋል።</p>

<p>በአዋጁ መሠረት ከ18 ዓመት ዕድሜ በታች የሆኑ መታወቂያ ካርዱን የያዘ ትውልድ ኢትዮጵያዊ ልጆች በራሳቸው መታወቂያ መያዝ አይጠበቅባቸውም።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 6 ቀን 1994</a></p>

</body>
</html>	














