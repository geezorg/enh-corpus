<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መንግሥት የድንበር ኮሚሽኑ በተላለፈው ውሣኔ ላይ ግልጽ እንዲሆንለት ያቀረበው ጥያቄ ተገቢ ውሳኔ አገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ መንግሥት የድንበር ኮሚሽኑ በተላለፈው ውሣኔ ላይ ግልጽ እንዲሆንለት ያቀረበው ጥያቄ ተገቢ ውሳኔ አገኘ</h2>


<p>የኢትዮጵያ መንግሥት በኢትዮ-ኤርትራ ጉዳይ የድንበር ኮሚሽኑ ያስተላለፈውን ውሳኔ መሠረት በማድረግ ግልጽ እንዲሆንለት ያቀረበው ጥያቄ ውሳኔ ማግኘቱን ውጭ ጉዳይ ሚኒስቴር አስታወቀ።</p>

<p>ሚኒስቴሩ ትናንት በላከው መግለጫ እንደገለጸው፤ የድንበር ኮሚሽኑ የሰጠው ይኸው ውሳኔ ቀደም ሲል ኮሚሽኑ በሰጠው ውሳኔ ግልጽ ሳይደረጉ የቀሩ የትርጓሜ፣ የማስተካከያና የምክክር በሚል ለቀረቡ ጥያቄዎች ነው።</p>

<p>የድንበር ኮሚሽኑ ሰኔ 17 ቀን 1994 ዓ.ም ባስተላለፈው ውሳኔ ኢትዮጵያ ያቀረበችውን የሚያዝያ አምስቱን ውሳኔ የመተርጎም ጥያቄ በቀረበው መልኩ በኮሚሽኑ የሥነ ሥርዓት ሕግ መሠረት ለማስተናገድ የማይቻል ቢሆንም ጥያቄው በድንበር ማካለሉ ሒደት በየደረጃው እንዲታይ ወስኗል።</p>

<p>በድንበር ኮሚሽኑ የተሰጠው ይኸው ውሳኔ ኢትዮጵያ ባነሳቻቸው ጉዳዮች ላይ ቀጣይ ውይይቶችን ለማድረግ የሚፈቅድ በመሆኑ የኢትዮጵያ ጥያቄ በአግባቡ የመለሰ በመሆኑ የኢትዮጵያ ሕዝብና መንግሥት በደስታ የሚቀበሉት ነው ብሏል።</p>

<p>ኢትዮጵያ ባቀረበችው ማመልከቻ ውስጥ በቅድሚያ የተነሱት አወዛጋቢ በነበረው ድንበር ላይ ያሉ ቦታዎችን የሚመለከት እንደነበር መግለጫው ጠቁሟል።</p>

<p>ይህም በድንበር ላይ ያሉ የተወሰኑ ቦታዎችን ትክክለኛ ቦታና ሁኔታ በድንበር ኮሚሽኑ የመጀመሪያ ሥራ በነበረው የድንበር ማመላከት ወቅት ሙሉ በሙሉ በማያሻማ ሁኔታ ተገልጸው ያልተወሰኑ እንደነበር አመልክቷል።</p>

<p>ቀደም ሲል ተለይተው ከተጠቀሱት ጉዳዮች ውስጥ በድንበሩ ላይ የሚያርፉ ከተሞችና የገጠር መንደሮችን የሚመለከተው አንዱ እንደነበር ጠቅሶ ይህንን በተመለከተም ኢትዮጵያ የድንበር ኮሚሽኑ አንዳንድ ቦታዎች ከድንበሩ በየት በኩል መሆን እንዳለባቸው በአመላካችነት የሚጠቀምባቸውን መለኪያዎች ወጥ በሆነ መልኩ እንዲጠቀም መጠየቋን ገልጿል።</p>

<p>አያይዞም የወሰን መሥመሩ ከተሞችንና የገጠር መንደሮችን በማይከፋፍል መልኩ መከናወን እንደሚገባው ኢትዮጵያ በአጽንኦት ማሳሰቧን አስታውቋል።</p>

<p>በተጨማሪም የቀረበው ጥያቄ የሚያነሳው ጉዳይ ወሳኝ የሆኑ የድንበርነጥቦችን በማያሻማ መልኩ ሊለዩ የሚችሉ አንዳንድ ወንዞች መነሻና መገናኛ እንዲሁም ፎርት ካርናን በመሬት ላይ በትክክል የት ቦታ እንደሚገኙየሚመለከት ነው።</p>

<p>በኮሚሽኑ ውሳኔ ተቀባይነት ያገኙት ሌሎች ጥያቄዎች ኮሚሽኑ በቀጣይ የሥራ መርሐ ግብሩ ማለት ድንበሩ በመሬት ላይ በማመላከቱ ሒደት በሚያተኩርባቸው ጉዳዮች ላይ እንደነበር አመልክቷል።</p>

<p>በተለይም አከራካሪ በሆኑት ቦታዎች የመልክአ ምድር አቀማመጥ በሚሉት ነጥቦች ላይ በቂ ማብራሪያ እንዲሰጠን የሚል ነበር ሲል መግለጫው ጠቁሟል።</p>

<p>የድንበር ኮሚሽኑ በወሳኝ ጉዳዮች ላይ በቀጣይ ውይይት እንዲኖር በመፍቀድ ያስተላለፈውን ውሳኔ የኢትዮጵያ መንግሥት ሙሉ በሙሉ የሚቀበለው መሆኑን የውጭ ጉዳይ ሚኒስቴር በመግለጫው አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 26 ቀን 1994</a></p>

</body>
</html>	














