<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሀገሪቱ በኤች አይ ቪ የተያዙ ሴቶች ቁጥር ከወንዶች በሦስት እጥፍ እንደሚበልጥ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሀገሪቱ በኤች አይ ቪ የተያዙ ሴቶች ቁጥር ከወንዶች በሦስት እጥፍ እንደሚበልጥ ተጠቆመ</h2>


<p>ሴቶች በሀገራችን ባለባቸው ማኅበራዊ፣ ኢኮኖሚያዊና ባህላዊ ተጽዕኖዎች የተነሳ ለኤች.አይ.ቪ/ኤድስ በከፍተኛ ሁኔታ የተጋለጡ መሆናቸውን የኢትዮጵያ ሴቶች ፀረ ኤድስ ማኅበር ፕሬዚዳንት አመለከቱ። በበሽታው የተያዙ ሴቶች ቁጥር ከወንዶች በሦስት እጥፍ እንደሚበልጥ አስታወቁ።</p>

<p>ፕሬዚዳንቷ ወ/ሮ ምትኬ ጆርጅ ትናንት በወረዳ አንድ ቀበሌ ዜሮ ስምንት ለሁለት ቀናት በኢትዮጵያ ሴቶች ፀረ ኤድስ ማኅበር «በኤች.አይ.ቪ/ኤድስ ዙሪያ የግንዛቤ ማዳበሪያ» በሚል ርዕስ የተዘጋጀውን ዐውደ ጥናት በንግግር በከፈቱበት ወቅት እንዳመለከቱት፤ በሀገሪቱ የሚገኙ ሴቶች ካለባቸው ማኅበራዊ፣ ኢኮኖሚያዊና ባህላዊ ተጽዕኖዎች ጋር በተያያዘ ከወንዶች ይልቅ በከፍተኛ ሁኔታ ለኤች.አይ.ቪ/ኤድስ የተጋለጡ ናቸው።</p>

<p>በአሁኑ ወቅት ካሉ መረጃዎች አኳያም በበሽታው የተያዙ ሴቶች ቁጥር ከወንዶቹ በሦስት እጥፍ የሚበልጥ መሆኑም አስታውቀዋል።</p>

<p>ማህበሩ በአሁኑ ወቅት የኤች.አይ.ቪ/ኤድስን ሥርጭት ለመከላከል ኅብረተሰቡ በተለይም ሴቶችንና ወጣቶችን ስለበሽታው አስከፊነት በማስተማር የባህሪ ለውጥ እንዲያመጡ ለማስቻል እየተንቀሳቀሰ መሆኑንም አስታውቀዋል።</p>

<p>በወቅቱም የወረዳ አንድ መስተዳድር ሊቀመንበር አቶ አሰፋ አወቀ ከወረዳው ሕዝብ 51 በመቶ የሚሆኑት ሴቶች መሆናቸውን ጠቁመው፤ ከነዚህም ውስጥ አርባ በመቶ የሚሆኑት በዝቅተኛ ደረጃ ላይ እንደሚገኙና አብዛኞቹም በሴተኛ አዳሪነት እንደሚተዳደሩ ገልፀዋል።</p>

<p>በወረዳው በአማካይ ከአሥር ሰው አንዱ ከቫይረሱ ጋር እንደሚኖርና ይህም ከነዋሪው የኑሮ ደረጃ ዝቅተኝነት ጋር የተያያዘ መሆኑንም አመልክተዋል። ዐውደ ጥናቱ ችግሩን ለመቅረፍ የተጀመሩ ጥረቶችን ለማገዝ የሚያስችል እንደሆነም ገልጸዋል።</p>

<p>ዐውደ ጥናቱ በኢትዮጵያ የተባበሩት መንግሥታት የሥነ ሕዝብ ጉዳይ ጽ/ቤት የገንዘብ ድጋፍ የተዘጋጀ ሲሆን ከዕድሮች፣ ከወጣት ሴቶች ማህበራት የተወከሉ 180 ግለሰቦች ተሳትፈውበታል።</p>

<p>ወረዳው በተለምዶ ገዳም፣ ደጃች ውቤና ጣሊያን ሠፈሮች የሚባሉትን አካባቢዎች ያካተተ ነው።</p>

<p>ይህ በእንዲህ እንዳለ በካናዳ ቶሮንቶ የሚኖሩ ኢትዮጵያውያን ያቋቋሙት ሕዝብ ለሕዝብ የኤድስ ዕርዳታ ድርጅት ለኤድስ መከላከልና ማኅበራዊ አገልግሎት ድርጅት (ኦሣ) ሃምሣ አምስት ሺ ብር በዕርዳታ ሰጠ።</p>

<p>የሕዝብ ለሕዝብ የኤድስ ዕርዳታ ድርጅት የሕዝብ ግንኙነት ኃላፊ አቶ ገብርኤል ሰይፉ ትናንት በኦሣ ዋናው ጽሕፈት ቤት ተገኝተው የዕርዳታውን ገንዘብ ባስረከቡበት ወቅት እንዳስታወቁት ገንዘቡ በተለይ ወላጆቻቸውን በኤድስ ምክንያት ላጡ ሕፃናት ድጋፍ እንዲውል የተሰጠ ሲሆን፣ ወደፊትም በዚህ ረገድ ድርጅቱ የሚያደርገው ዕርዳታ ይቀጥላል።</p>

<p>አቶ ገብርኤል እንደገለፁት ድርጅቱ በአገራችን ኤድስ እያደረሰ ያለውን ጉዳት በመገንዘብ በጐ ፈቅደኛ የሆኑ ኢትዮጵያውያንና የኢትዮጵያ ወዳጆች በካናዳ ቶሮንቶ ያቋቋሙት ነው።</p>

<p>ድርጅቱ ሕጋዊ ዕውቅና አግኝቶ መንቀሳቀስ ከጀመረ ሁለት ዓመታት ማስቆጠሩን የገለጹት ኃላፊው፣ ባለፉት ሁለት ዓመታት በገናና በኢድ አልፈጥ በዓላት ወላጅ አልባ ሕፃናትን በመሰብሰብ የምሳ ግብዣ ያደረገ መሆኑን ተናግረዋል።</p>

<p>የኤድስ መከላከልና ማኅበራዊ አገልግሎት ድርጅትን (ኦሣ) በመወከል ዕርዳታውን የተረከቡት የቦርዱ ሰብሳቢ አቶ ሽመልስ አዱኛ በአገራችን 800ሺ የሚጠጉ ሕፃናት ወላጅ አልባ እንደሆኑና ከእነዚህ ውስጥ ኦሣ 3ሺ ያህሉን በቋሚነት እንደሚረዳ ገልጸው፤ የሕዝብ ለሕዝብ ዕርዳታ የድርጅቱን አቅም በመጠኑም ቢሆን እንደሚያሳድገው አብራርተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 14 ቀን 1994</a></p>

</body>
</html>	














