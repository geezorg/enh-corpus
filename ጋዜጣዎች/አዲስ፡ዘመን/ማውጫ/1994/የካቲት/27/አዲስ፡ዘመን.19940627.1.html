<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ተወላጅ ለሆኑና የውጭ ዜግነት ላላቸው ሰዎች የወጣው አዋጅ በአገሪቱ ልማት ውስጥ እንዲሳተፉ ምቹ ሁኔታን ይፈጥርላቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ተወላጅ ለሆኑና የውጭ ዜግነት ላላቸው ሰዎች የወጣው አዋጅ በአገሪቱ ልማት ውስጥ እንዲሳተፉ ምቹ ሁኔታን ይፈጥርላቸዋል</h2>


<p>የኢትዮጵያ ተወላጅ የውጭ ዜጎች በአገሪቱ የልማት እንቅስቃሴ ውስጥ ተሳታፊ የሚያደርጋቸው አዋጅ መውጣቱ መንግሥት በነደፈው የልማት ፕሮግራም ሙሉ ተጠቃሚ እንዲሆኑ የተመቻቸ ሁኔታ እንደሚፈጥር አምባሳደር ብርሃነ ገብረክርስቶስ ገለጹ።</p>

<p>አምባሳደር ብርሃነ ይህን የተናገሩት፤ የኢትዮጵያ ተወላጅ የሆኑ የውጭ ዜጎች በአገሪቱ ማኅበራዊና ኢኮኖሚያዊ ልማት ውስጥ መሳተፍ እንዲያስችላቸው የጸደቀውን አዋጅ በተግባር ለመተርጎም እንዲረዳ የተዘጋጀው የሁለተ ቀናት ኮንፈረንስ ትናንት አዲስ አበባ ውስጥ ሲጠናቀቅ ነው።</p>

<p>አዋጁ የኢትዮጵያ ተወላጅ የውጭ ዜጎች በአገራቸው ልማት እንዳይሳተፉ የሚገድባቸውን ሕጎች በማንሳቱ በውጭ የሚገኙ ተወላጆች ተጠቃሚ እንዲሆኑ ምቹ ሁኔታ እንደሚፈጥር አምባሳደሩ ገልጸዋል።</p>

<p>ይኸው አዋጅ በውጭ የሚኖሩ ኢትዮጵያውያን መብትና ጥቅም ለማስከበርና የአገሪቱን የልማት ፕሮግራም ውጤታማነት ለማሳካት እንደሚረዳም ጠቁመዋል።</p>

<p>የፌዴራሉ መንግሥት ተቋማት የክልል ተወካዮችና በውጭ የሚኖሩ ኢትዮጵያውያን በጋራ የተወያዩበት ይህ ኮንፈረንስ አዋጁን ለማስፈጸም የሚያስፈልጉ መዋቅርና አሠራሮች የተግባር ሥራ ለመጀመር እንደሚያስችል አምባሳደሩ ገልጸዋል።</p>

<p>በውጭ ያሉ ኢትዮጵያውያን ሥራቸውን በተለያዩ ክልሎች ማካሄድ እንዲችሉ በማሰብ የክልል ተወካዮች መንግሥት ያወጣውን አዋጅና አፈጻጸሙንም እንዲረዱ በኮንፈረንሱ ላይ እንዲሳተፉ መደረጉን አምባሳደሩ ብርሃነ አስታውቀዋል።</p>

<p>ከዚህም ጋር የተወላጆቹ መብት መከበሩን የሚከታተል አካል በውጭ ጉዳይ ሚኒስቴር መቋቋሙን የገለጹት አምባሳደሩ፣ ይህም በውጭ የሚኖሩ የኢትዮጵያ ማኅበረሰብ አባላት በሀገራቸው ልማት እንዲሳተፉ ሁኔታዎችን እንደሚያመቻች አስታውቀዋል።</p>

<p>በዚህ መሠረት ክልሎችና የተለያዩ የፌዴራል ተቋማትም አዋጁን ማስፈፀም የሚችሉና ከማኅበረሰቡ አባላት ጋር ግንኙነት በማደረግ የሚሠሩ ተወካዮችን መርጠው ለውጭ ጉዳይ ሚኒስቴር እንዲያሳውቁ አምባሳደር ብርሃነ አሳስበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 27 ቀን 1994</a></p>

</body>
</html>	














