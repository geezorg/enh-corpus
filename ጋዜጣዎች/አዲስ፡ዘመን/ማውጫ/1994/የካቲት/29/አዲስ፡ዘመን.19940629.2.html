<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብርሃንና ሰላም የብሔራዊ ሊግ ሻምፒዮን በመሆን የፕሪሚየር ሊግ ተወዳዳሪነቱን አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብርሃንና ሰላም የብሔራዊ ሊግ ሻምፒዮን በመሆን የፕሪሚየር ሊግ ተወዳዳሪነቱን አረጋገጠ</h2>


<p>የብርሃንና ሰላም ማተሚያ ድርጅት የእግር ኳስ ክለብ የዓመቱን የኢትዮጵያ ብሔራዊ ሊግ ሻምፒዮን ሁለት ዙር ውድድሮች በበላይነትና በድል አጠናቆ ዋንጫ በማግኘት ለኢትዮጵያ ፕሪሚየር ሊግ ሻምፒዮና ማለፉን አረጋግጧል።</p>

<p>በአሠልጣኝ ሰብስቤ ይባስ የሚሠለጥነውና በአጭር ጊዜ ውስጥ ውጤታማነቱን ያስመሰከረው ብርሃንና ሰላም ባለፈው ረቡዕ በአዲስ አበባ ስታዲየም በተካሄደው ወሳኝ የመጨረሻ ጨዋታ ከአየር መንገድ አንድ ለአንድ በመለያየትና በሁለተኛው ዙር ውድድር 7 ነጥብ በመያዝ በአንደኝነት ወደ መጨረሻው ብሔራዊ የፉክክር ምዕራፍ ተሸጋግሯል።</p>

<p>አየር መንገድ በአንድ ዙር በተካሄደው የመጨረሻ ወሳኝ ወደ ፕሪሚየር ሊግ ለመግባት የነበረው ዕድል ጠባብ ቢሆንም ቡድኑ እስከመጨረሻው ያደረገው ጥረት የሻምፒዮናውን ፍፃሜ አድምቆታል።</p>

<p>የረቡዕ ጨዋታ እንደተጀመረ በመጀመሪያው ደቂቃ አየር መንገዶች ለማግባት ያደረጉት ጥረት ለጥቂት ሳይሳካላቸው ቀርቷል። በ7ኛውና በ8ኛው ደቂቃዎች 10 ቁጥሩ ሚኪያስ ብርሃኑና 2 ቁጥሩ ሙሴ ፋታለም ያገኟቸውን አጋጣሚዎች አበላሽተዋል።</p>

<p>የማሸነፍ ቁርጠኝነት የታየባቸው አየር መንገዶች በ19ኛው ደቂቃ ያገኙትን ቅጣትምት በሚገባ ተጠቅመውበታል። 5 ቁጥሩ ሀብታሙ በየቻ ከማዕዘን የተመታችና በተከላካዮች የተመለሰች ኳስ አግኝቶ አሾልኮ በመምታት ከመረብ አሳርፏል። 8 ቁጥሩ ተስፋሁን ጋዲሳም በ21ኛው ደቂቃ በመንሸራተት ለማግባት ያደረገው ሙከራ አልተሳካለትም።</p>

<p>መከላከል በዝቶባቸው የዋሉት ብርሃንና ሰላሞች በርካታ ሙከራዎችን ማድረግ ባይችሉም አልፎ አልፎ ወደግብ የሚያደርጉት እንቅስቃሴ ለአየር መንገዶች ከብዷቸዋል ማለት ይችላል። በ41ኛው ደቂቃ 7 ቁጥሩ ምናለሸዋ ቦጋለ ፍፁም ቅጣት ክልል ውስጥ ተጠልፎ በመውደቁ ተመልካቹም ፍፁም ቅጣት ምት ለምን አልተሰጠም በሚል በዕለቱ አልቢትር ኪነጥበቡ ላይ ቅሬታውን አሰምቷል።</p>

<p>የመጀመሪያው 45 ደቂቃ የጨዋታ ጊዜ በአየር መንገድ መሪነት እንደሚጠናቀቅ ቢጠበቅም የዓመቱ ኮከብ ግብ አግቢ የብርሃንና ሰላሙ 10 ቁጥር ሙሉቀን ወ/ዮሐንስ በባከነ ሰዓት ቡድኑ አቻ የሆነበትን ግብ በግንባሩ ገጭቶ አስቆጥሯል። ሙሉቀን ረቡዕ ያስቆጠረውን ጨምሮ በሁለቱ ዙሮች 16 ግቦች ከመረብ በማሳረፍ የግብ አዳኝነት ብቃቱን በሚገባ አስመስክሯል።</p>

<p>የሁለተኛው 45 ደቂቃ የጨዋታ ጊዜ በብርሃንና ሰላም ቡድን የማጥቃት እንቅስቃሴ ሲጀመር፤ በ46ኛው ደቂቃ ሙሉቀን ወ/ዮሐንስ ከፍፁም ቅጣት ምት ክልል ውጪ ያደረገውን ሙከራ የአየር መንገድ በረኛ በግሩም ሁኔታ አድኗል። በ50ኛው ደቂቃም 11 ቁጥሩ በክንፍ በኩል ብቻውን ገብቶ በብልጠት ማጣት ቡድኑን ተጠቃሚ ሳያደርግ ቀርቷል።</p>

<p>ለ9 ደቂቃዎች ከማጥቃት የተገቱት አየር መንገዶች በ54ኛው ደቂቃ የተሻለ የተንቀሳቀሱ ሲሆን፤ በ55ኛው ደቂቃ በሙሴ ንፋታሌም አማካኝነት የሚጠቀስ ሙከራ አድርገው በብርሃንና ሰላም በረኛ ከሽፎባቸዋል። አየር መንገዶች በዚህ ጊዜ ውስጥ እንደሚጠበቀው ብዙ ሙከራ ባያደርጉም በኳስ ቁጥጥር በኩል ያሳዩት የበላይነትና ወኔ የተሞላበት እንቅስቃሴ የአብዛኛውን ተመልካች ድጋፍ አስገኝቶላቸዋል።

<p>በዕለቱ የመጀመሪያ ጨዋታ የተገናኙት ሐረር ቢራና መከላከያ ሲሆኑ፤ በውጤቱም ሐረር ቢራ 2ለ1 በማሸነፍ ብሔራዊ ሊጉን በሁለተኛነት ጨርሶ የብር ሜዳሊያ ወስዷል።</p>

<p>የሁለቱ ቡድኖች ጨዋታ እስከ 19ኛው ደቂቃ ድረስ በጉልህ የሚጠቀስ ሙከራ አልታየበትም። በ20ኛው ደቂቃ የሐረር ቢራው 16 ቁጥር ቴዎድሮስ የመከላከያ ተከላካዮችን አልፎ እንደምንም የተቆጣጠራትን ኳስ በጥሩ ሁኔታ ከመረብ ለማሳረፍ ችሏል።</p>

<p>መከላከያዎች ግብ ከተቆጠረባቸው በኋላ አፀፋውን ለመመለስ ብዙም ጥረት አላደረጉም። በ32ኛው ደቂቃ ሐረር ቢራዎች ከግቡ 17 ሜትር አካባቢ ቅጣት ምት አግኝተው በሚደነቅ ብልጠት ጥሩ አቋም ላይ ለነበረው 16 ቁጥሩ ቢያቀርቡለትም መጠቀም አልቻለም። በ38ኛው ደቂቃም 17 ቁጥሩ ተከተል ዑርጌቾ በለጠ ገብረኪዳን አመቻችቶ ያቀበለውን ኳስ በግንባሩ ገጭቶ ለማግባት ቢሞክርም ወደ ውጪ ወጥቶበታል።</p>

<p>ሐረር ቢራዎች በባከነ ሰዓት 19 ቁጥሩ ኢዮብ ሙሉጌታ ከግቡ ከአንድ ሜትር አካባቢ ያገኛትን ኳስ ባልተጠበቀ ሁኔታ ለበረኛ ዳርጓታል።</p>

<p>በጨዋታው ምንም ዕድል ያልነበራቸው መከላከያዎች ከዕረፍት መልስ ለ25 ደቂቃዎች በልጠው ተጫውተዋል። በ48ኛው ደቂቃ በ9 ቁጥሩ ሰለሞን አማካኝነት የአቻነቷን ግብ አስቆጥረዋል። ሐረር ቢራዎች ያሸነፉበትን ግብ በ83ኛው ደቂቃ 19 ቁጥሩ ኢዮብ ሙሉጌታ አማካይነት ከመረብ አሳርፈዋል። ኢዮብ የመከላከያ በረኛ በፈጠረው ስህተት ያገኛትን ኳስ ተጋርቶ በተከላካዮች አናት አሻግሮ ከመረብ በማሳረፉ ተመልካቹ አድንቆታል። መከላከያ በሦስት ተከታታይ ጨዋታዎች በመሸነፍ ለዙር ከቀረቡት አራት ቡድኖች መካከል በደካማነት እንዲፈረጅ ሆኗል።</p>

<p>በአጠቃላይ በሁለት ምድቦች በተካፈለውና 12 ክለቦች በተካፈሉበት የመጀመሪያው ውድድር እንዲሁም አራት ክለቦች በተሳተፉበት የዙር ውድድር የብርሃና ሰላሙ ሙሉቀን ወ/ዮሐንስ 16 ግቦችን ከመረብ በማሳረፍ በኮከብ ግብ አግቢነት የአንድ ሺ (1000) ብር ሽልማት አግኝቷል። በኪራይ ቤቶች ዋና ቡድን ለአንድ ዓመት፣ በብርሃንና ሰላም ቡድን ውስጥ ለሁለት ዓመታት ብቻ የተጫወተው ሙሉቀን በአጭር ጊዜ ውስጥ ለዚህ ዕድል መብቃቱ ተስፋ የሚጣልበት ተጫዋች መሆኑን ያመለክታል። ሙሉቀን ብርሃንና ሰላም ወደፕሪሚየር ሊግ እንደሚገባ ከመጀመሪያው እምነት እንደነበረው ነገር ግን «ኮከብ ግብ አግቢነቱን ያልጠበቀው መሆኑን ለጋዜጣው ሪፖርተር አስረድቷል።</p>

<p>ብርሃንና ሰላም 13 ግቦች ከመረብ ያሳረፈውን ሁለተኛውን ኮከብ ግን አግቢ ምንዐለሸዋ ቦጋለን ማፍራቱ በፕሪሚየር ሊጉም የሚጠበቅ ቡድን እንዲሆን አድርጐታል። ከጨዋታ በፊታና በኋላ ፀሎት የማይለያቸው የቡድኑ ተጫዋቾች ደስታቸውን በመንፈሳዊ መዝሙር ገልጸዋል። አሠልጣኝ ሰብስቤ ይባስም የደስታ ሲቃ ይዞት አንብቷል።</p>

<p>የዓመቱ አሸናፊ የብርሃንና ሰላም ቡድን የተዘጋጀለትን ዋንጫ ከኢንጅነር ግዛው ተክለማርያም የኢትዮጵያ እግር ኳስን ኦሊምፒክ ኮሚቴ ፕሬዚዳንት እጅ ተቀብሏል። የጥቁር ዓባይ ትራንስፖርት ቡድንም የፀባይ ዋንጫ ባለቤት ሆኗል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 29 ቀን 1994</a></p>

</body>
</html>	














