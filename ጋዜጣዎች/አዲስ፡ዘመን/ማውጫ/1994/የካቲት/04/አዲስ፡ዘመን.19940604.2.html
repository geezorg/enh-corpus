<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወደብ አጠቃቀምን ጨምሮ በሌሎች የኢኮኖሚ መስኮች የትብብር ስምምነት ተፈረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የወደብ አጠቃቀምን ጨምሮ በሌሎች የኢኮኖሚ መስኮች የትብብር ስምምነት ተፈረመ</h2>


<p>በኢትዮጵያና በጂቡቲ መካከል የወደብ አጠቃቀምን ጨምሮ በተለያዩ የኢኮኖሚ መስኮች በጋራ ለመሥራት የትብብር ስምምነት ትናንት ተፈረመ።</p>

<p>የሁለቱ አገሮች ከፍተኛ ባለስልጣናት አዲስ አበባ ውስጥ ለአራት ቀናት ያካሄዱትን የሁለትዮሽ ስብሰባ ሲያጠናቅቁ ከስምምነት የደረሱት በንግድ፣ በኢንቨስትመንት፣ በመሰረተ ልማት፣ በየብስና በአየር ትራንስፖርት መስኮች በጋራ የሕዝቦቻቸውን ጠቀሜታ ለማስጠበቅ በሚያስችሉ ዘርፎች ነው።</p>

<p>ስምምነቱ የፈረሙት የንግድና ኢንዱስትሪ ሚኒስትር አቶ ግርማ ብሩና የጅቡቲ የገንዘብ፣ የኢኮኖሚና ፕላን ሚኒስትር ያሲን አልሚቦህ ናቸው። </p>

<p>በኢትዮጵያና በጅቡቲ መልካም የጉርብትና ግንኙነት፣ በጋራ ሰላምና ትብብር ላይ ያተኮረው የሁለትዮሽ ባለስልጣናት ውይይት ወንድማማችነትና መግባባት በሰፈነበት ሁኔታ መጠናቀቁን ስምምነቱ አመልክቷል።</p>

<p>ሁለቱ አገሮች በቀጣዩ ግንኙነታቸው ይበልጥ ለማጠናከር በኢኮኖሚና በሌሎችም የትብብር መስኮች በጋራ ለመሥራትና ለተግባራዊነታቸውም የተቻላቸውን ሁሉ ለማድረግ ስምምነት ላይ መድረሳቸውን የጋራ መግለጫው ያስረዳል።</p>

<p>በሚስትር ያሲን ኤልሚ ቦህ የሚመራው የጅቡቲ ልዑካን ቡድን ኢትዮጵያ ውስጥ ያደረገውን ስብሰባ አጠናቆ ትናንት ወደ አገሩ ተመልሷል።</p>

<p>በዚህ ወቅት ሚስተር ያሲን በቦሌ አለም አቀፍ አይሮፕላን ማረፊያ በሰጡት መግለጫ፤ የሁለቱን አገሮች ሁለንተናዊ ትብብር ለማጠናከር ለተደረሰው ለዚህ የጋራ ስምምነት ተግባራዊነት የጅቡቲ መንግሥት አስፈላጊውን ሁሉ ያደርጋል ብለዋል።</p>

<p>በጅቡቲ ወደብ ከሚጠቀሙ አጎራባች አገሮች ኢትዮጵያ ዋነኛዋ ናት ያሉት ሚስተር ያሲን በሚኖረው ቀጣይ ግንኙነትም ኢትዮጵያ በወደቡ በይበልጥ ልትጠቀም የምትችልበት ሁኔታ እንደሚመቻች ተናግረዋል።</p>

<p>የዚህ ቀጣይ ስብሰባ በያዝነው የካቲት ወር መጨረሻ በጅቡቲ ይካሄዳል ተብሎ ይጠበቃል። የጅቡቲ ልዑካን ትናንት ወደ አገሩ ሲመለስ የንግድና ኢንዱስትሪ ሚኒስትር አቶ ግርማ ብሩ ሸኝተውታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 4 ቀን 1994</a></p>

</body>
</html>	














