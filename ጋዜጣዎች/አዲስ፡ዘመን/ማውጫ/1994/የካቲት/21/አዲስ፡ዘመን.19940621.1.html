<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የራሷን አመለካከት በሶማሊያ ላይ የመጫን ዓላማ የላትም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ የራሷን አመለካከት በሶማሊያ ላይ የመጫን ዓላማ የላትም ተባለ</h1>


<p>ኢትዮጵያ የራሷን አመለካከት በሶማሊያ ላይ የመጫን ዓላማ የላትም ሲሉ በተባበሩት መንግሥታት የኢትዮጵያ ቋሚ መልዕክተኛና ባለሙሉ ሥልጣን አምባሳደር ዶክተር አብዱል መጅድ ሁሴን አስታወቁ።</p>

<p>ዶ/ር አብዱል መጅድ ትናንት አዲስ አበባ ውስጥ በሰጡት መግለጫ ባለፈው ሣምንት ትክክለኛ ባልሆነ መንገድ አምባሳደሩን በመጥቀስ፣ «አብዛኛዎቹ አንጃዎች ወይም በሶማሊያ መድረክ ውስጥ ያሉ ተቃዋሚዎች የሚከተሉት መስመር ደስ ካላለን ያንን ሕግጋት እንለውጠዋለን አሉ» ብሎ የሮይተርስ ጋዜጠኛ ያወጣው ዘገባ ከእውነት የራቀ መሆኑን ተናግረዋል። የኢትዮጵያ ፓሊሲም አይፈቅድም ብለዋል። ሮይተርስም ቢሆን ዘገባው ስህተት መሆኑን አምኖ ተቀብሎታል ሲሉ አስታውቀዋል።</p>

<p>ኢትዮጵያ ከጅቡቲ ጋር መልካም ጉርብትናና ጥሩ ግንኙነት እንዳላት እየታወቀ የጅቡቲ መንግስት ግን ዕውነቱን ከአምባሳደሩ ወይም ከውጭ ጉዳይ ሚኒስቴር ሳያረጋግጥ ሮይተርስ የዘገበውን የተሳሳተ ዜና መሠረት በማድረግ ያወጣው መግለጫ ከአገሪቱ ፖሊሲ ጋር ፈጽሞ የሚቃረን መሆኑን አመልክተዋል።</p>

<p>ኢትዮጵያ ምንጊዜም ቢሆን የሶማሊያ ችግር በራሳቸው በሶማሊያውያን እንደሚፈታ እንደምታምን ገልጸው፤ የጅቡቲ መንግሥት «አምባሳደር በሶማሊያ ጉዳይ ጣልቃ ገብተዋል። ኢትዮጵያም የራሷን አመለካከት በሶማሊያ ላይ ልትጭን ትፈልጋለች» በሚል ያወጣው መግለጫ ትክክል ያለመሆኑን አስረድተዋል።</p>

<p>አምባሳደሩ በሶማሊያ ባለው አለመረጋጋት የሶማሊያ ሕዝብ እንደተሰላቸና ኢትዮጵያም ጎረቤት አገር እንደመሆኗ ይህንኑ ብትጋራም ለዚሁ ጉዳይ መፍትሔ መስጠቱን ግን የሶማሊያ ሕዝብ ጉዳይ እንጂ የሌላ የሦስተኛ አገር ተግባር አለመሆኑን ለዘጋቢው መናገራቸውን አረጋግጠዋል።</p>

<p>ኢትዮጵያ ከሶማሊያ ጋር የምትዋሰንና የምሥራቅ አፍሪካ የልማት በይን መንግሥታት ማህበር (ኢጋድ) አባል እንደመሆኗ ሠላምና መረጋጋት የሰፈነባት ሶማሊያ እንድትኖር ለረዝም ጊዜ ያለመሰልቸት ሠርታለች። አሁንም ቢሆን ባለፉት አሥርት ዓመታት እንዳደረገችው ሁሉ በሶማሊያ ሠላም እንዲሰፍን ትሠራለች ብለዋል።</p>

<p>ኢትዮጵያ በአካባቢው ሠላም እንዲሰፍን የምትጥረው በራሷ ፍላጐት እንጂ ከቅርብ ወይም ከሩቅ ባለ በሌላ ኃይል በመገፋፋት አይደለም ሲሉም ዶክተር አብዱልመጅድ ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 21 ቀን 1994</a></p>

</body>
</html>	














