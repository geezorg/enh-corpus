<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዝቅተኛ የቁጠባ ሂሣብ ወለድ ተመን ከስድስት ወደ ሦስት ከመቶ ዝቅ ማለቱ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዝቅተኛ የቁጠባ ሂሣብ ወለድ ተመን ከስድስት ወደ ሦስት ከመቶ ዝቅ ማለቱ ተገለጸ</h1>


<p>ዝቅነኛ የቁጠባ ሒሳብ የወለድ ተመን ከስድስት ወደ ሦስት በመቶ ዝቅ ማለቱን የኢትዮጵያ ብሔራዊ ባንክ አስታወቀ።</p>

<p>የባንኩ ገዥ አቶ ተክለወልድ አጥናፉ ትናንት በጽ/ቤታችን በሰጡት ጋዜጣዊ መግለጫ እንዳስታወቁት በሀገሪቱ እየቀነሰ የመጣው የባንክ ብድር ፍላጎት እንዲያንሰ የመጣው የባንክ ብድር ፍላጎት እንዲያንሰራራና የንግድና ኢኮኖሚው እንቅስቃሴ እንዲበረታታ የቁጠባ ሒሳብ ወለድ ተመንን መቀነስ አስፈላጊ ሆኖ ተገኝቷል።</p>

<p>በዚህም መሠረት የኢትዮጵያ ብሔራዊ ባንክ ከትናንት የካቲት 25 ቀን1994 ዓ.ም ጀምሮ ስድስት በመቶ የነበረውን ዝቅተኛ የቁጠባ የወለድ ተመን ወደ ሦስት በመቶ ዝቅ እንዲል ማድረጉን ገዥው አስታውቀዋል።</p>

<p>ከጥር 1993 ዓ.ም እስከ ታኅሣሥ 1994 ዓ.ም የዋጋ ንጋት በአማካኝ በሰባት ነጥብ ሦስት በመቶ ማሽቆልቆል ከዋጋ ንረት ነፃ የሆነው ዝቅተኛ የቁጠባ ሂሳብ ተመን ወደ 13 ነጥብ ሦስት በመቶ ከፍ እንዲል ያደረገው ሲሆን አሥር ነጥብ አምስት በመቶ የነበረው የባንኮች ዝቅተኛ የማበደሪያ ተመንም ወደ 17 ነጥብ ስምንት በመቶ በመድረሱ ኅብረተሰቡ ለባንኩ ብድር ያለው ፍላጎት እንዲቀንስ፤ የኢንቨስትመንት እንቅስቃሴ እንዲቀዘቅዝና በባንኮክ ከፍተኛ የሆነ ትርፍ ተቀማጭ ገንዘብ እንዲይዙ እያስገደደ መሆኑን ገዥው አመልክተዋል።</p>

<p>የምግብ ዋጋ በከፍተኛ ሁኔታ ማሽቆልቆሉና በዓለም ገበያ የቡና ዋጋ እየወረደ መምጣቱ በመስኩ የተሰማሩ የበርካታ ዜጎች ገቢ በእጅጉ እንዲቀንስ ከማድረጉም በላይ ቀደም ካሉት ዓመታት ጋር ሲነፃፀር ከቡና የሚገኘው የሀገሪቱ የውጭ ምንዛሪ ገቢ ከ50 በመቶ በላይ በመቀነሱ በአገሪቱ ኢኮኖሚ ላይ ከፍተኛ የሆነ አሉታዊ ተጽዕኖ እንደሚያሳድርም ተናግረዋል።</p>

<p>መንግሥት በተጠቀሱት ምክንያቶች እያደገ የመጣውን የባንኮች ትርፍ ተቀማጭ ገንዘብ ለመቀነስ የመንግሥት ቦንድና የግምጃ ቤት ሰነድ የመሸጥ እርምጃ ቢወስድም ችግሩን በዘላቂነት ለመፍታት እንዳላስቻለው የተናገሩት አቶ ተክለወልድ ይህ ሁኔታ ባንኩ የሚወስዳቸው ሌሎች የፖሊሲ እርምጃዎች ላይም አሉታዊ ተጽዕኖ በማሳደሩ አሁን ያለውን ዝቅተኛ የቁጠባ ወለድ ተመን መቀነስን እንደ አማራጭ የፖሊሲ እርምጃ ተወስዷል ብለዋል።</p>

<p>በአሁኑ ወቅት ያለው የሀገር ውስጥ ዋጋ ንረት ከዜሮ በታች 7-3 በመሆኑ አስቀማጮች በባንክ የሚያስቀምጡት ገንዘብ በወለድ ተመን ለውጡ ምክንያት በወለድ ገቢያቸው ላይ መጠነኛ ቅነሳ ቢያስከትልም ትርፋማነትን ስለማያሳጣቸው በአጭርና በመካከለኛ ጊዜ ውስጥ የተቀማጭ ገንዘብ መጠን በከፍተኛ ሁኔታ እንደማይቀንስ አቶ ተክለወልድ አስታውቀዋል።</p>

<p>የወለድ ተመኑ ዝቅ ማለት የባንኮችን ወጪ በመቀነስ ትርፋማ እንዲሆኑ ስለሚረዳቸው የብድር ወለድ ተመን እንዲቀንስ በማድረግ ባንኮች ለኅብረተሰቡ የሚያበድሩት ገንዘብ መጠን እንዲጨምር ይረዳል ያሉት ገዥው ይህ ደግሞ ኢንቨስትመንት እንዲበረታታ ከፍተኛ አስተዋጽኦ እንደሚኖረውም ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 26 ቀን 1994</a></p>

</body>
</html>	














