<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምድር ባቡርን በኮንትራት ወደ ግል ባለሀብቶች ለማዛወር ቅድመ ዝግጅት እየተካሄደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምድር ባቡርን በኮንትራት ወደ ግል ባለሀብቶች ለማዛወር ቅድመ ዝግጅት እየተካሄደ ነው</h2>


<p>የኢትዮ-ጅቡቲ የምድር ባቡር ድርጅትን በኮንትራት ለግል ባለ ሀብቶች ለመስጠት እንዲቻል በ31 ሚሊዮን ዩሮ ዝግጅት እያደረገ መሆኑን ድርጅቱ አስታወቀ።</p>

<p>የድርጅቱ የሕግና የሕዝብ ግንኙነት ኃላፊ አቶ ግርማ መኮንን ትናንትእንዳስታወቁት፤ ድርጅቱን ወደ ግል ባለሀብቶች ለማዛወር ከአውሮፓ ኅብረት በተገኘ የዕርዳታ ገንዘብ አስፈላጊው ጥናትና እድሳት ይካሄዳል። የሐዲድ መስመር እና የጋሪዎች ጥገናም ይካሄዳል።</p>

<p>በመሆኑም ስለድርጅቱ ለባለሀብቶች አስፈላጊውን መረጃ ለማቅረብ ሰፊ ጥናት እንደሚደረግ የጠቆሙት ኃላፊው ጥናቱን የሚያካሂዱ ዓለም አቀፍ ባለሙያዎችን ለመምረጥ የተዘጋጀው ጨረታ በመረጃ መረብ አማካኝነት ዛሬ እንደሚሠራጭ አስታውቀዋል።</p>

<p>ባለሙያዎቹም የድርጅቱን ንብረት መጠን ዋጋ፣ እድሳት በአገሪቷ ገቢና ወጪ ንግድ የድርጅቱን ሚናና ሌሎችም ጉዳዮች ለአንድ ዓመት ተኩል በሚሆን ጊዜ በዝርዝር በማጥናት ለባለሀብቶች የጨረታ ሰነድ እንደሚዘጋጁ ኃላፊው ገልጸዋል።</p>

<p>ድርጅቱን ለግል ባለሀብቶች በኮንትራት መስጠቱ ሐዲዱን፣ ባቡሩንና ሌሎች መሣሪያዎችን በዘመናዊ መልክ አደራጅቶ ብቁ ተወዳዳሪ ለመሆንና የተሻለ አገልግሎት ለመስጠት እንደሚያግዝ አብራርተው፤ ለግል ባለሀብቶች በኮንትራት ቢሰጥም ባለቤትነቱ የኢትዮጵያና የጅቡቲ መንግሥታት ሆኖ እንደሚቀጥል አስታውቀዋል።</p>

<p>በአሁኑ ጊዜ የድርጅቱ ወርሃዊ ገቢ በአማካይ ከአራት ነጥብ አምስት እስከ አምስት ሚሊዮን ብር እንደሚሆን የጠቆሙት ኃላፊው፤ ወጪው ከገቢው ስለሚበልጥና ትርፋማ ባለመሆኑ የሠራተኞች ደሞዝ ከዕርዳታ ለጋሾች በሚገኝ ገንዘብ ሲሸፈን መቆየቱን አመልክተዋል።</p>

<p>የኮንትሮባንድ ነጋዴዎችን ባቡር ውስጥ ለመያዝ በሚደረገው ትግል በተለያዩ ጊዜያት በንብረት ላይ ጉዳት መድረሱ የባቡር ሐዲዱ ለብዙ ዓመታት ማገልገሉና ዘመናዊ ያለመሆን ድርጅቱን አትራፊ እንዳይሆን ካገዱት ምክንያቶች መካከል እንደሚጠቀሱ አቶ ግርማ ጠቁመዋል።</p>

<p>የኢትዮ-ጅቡቲ የምድር ባቡር ሐዲድ 781 ኪሎ ሜትር ርዝመት ሲኖረው፤ 681 ኪሎ ሜትር በኢትዮጵያ ውስጥ እንደሚገኝ ከኃላፊው ገለጻ ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 22 ቀን 1994</a></p>

</body>
</html>	














