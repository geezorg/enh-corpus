<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ካላት የሰላም ፍላጎት ከድንበር ማካለሉ የፍርድ ሂደት ተጠቃሚ እንደምትሆን ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ካላት የሰላም ፍላጎት ከድንበር ማካለሉ የፍርድ ሂደት ተጠቃሚ እንደምትሆን ተጠቆመ</h2>


<p>በዓለም አቀፍ ፍርድ ቤት የሚታየው የኢትዮጵያና የኤርትራ የድንበር ማካለል የፍርድ ሂደት ኢትዮጵያ ካላት የሰላም ፍላጎት አንፃር ተጠቃሚ እንጂ ተጎጂ አያደርጋትም ሲሉ በውጭ ጉዳይ ሚኒስቴር ከፍተኛ ዲፕሎማቶች አስታወቁ።</p>

<p>ዲፕሎማቶቹ በውጭ ጉዳይ ሚኒስቴር ትናንት የኢትዮጵያና የኤርትራን የድንበር ማካለል የፍርድ ሂደት በተመለከተ ከጋዜጠኞች ለቀረበላቸው ጥያቄዎች በሰጡት ምላሽ ኢትዮጵያ ከጦርነቱ በፊትም ሆነ በኋላ እንድትዳኝበት በምትፈልገውና ዓለም አቀፍ ተቀባይነት ባለው የፍርድ ሂደት ጉዳይ መታየቱ ሀገሪቱን ተጠቃሚ ያደርጋታል ብለዋል።</p>

<p>የድንበር ውዝግቡ በሰላማዊ የፍርድ ሂደት መፈታት የኢትዮጵያ መንግሥት ፍላጎትና ለሁለቱ ሀገሮች ሕዝቦች ከፍተኛ ጥቅም የሚሰጥ መሆኑን ያስረዱት ዲፕሎማቶቹ ሰላማዊ ሂደቱን በግዳጅ የተቀበለው የሻዕቢያ መንግሥት ካለው የጦረኝነት ባህሪ የተነሳ ተጠቃሚ ላይሆን እንደሚችል አስገንዝበዋል።</p>

<p>መንግሥት የአልጀርሱ ስምምነት ከተፈረመ ማግስት አንስቶ የኢትዮጵያን ታሪክ፣ የፖለቲካ ሁኔታና ዓለም አቀፍ ውሎችን በመመርመር ድንበሩን በሚገባ ለማስከበር የሚረዱ መከራከሪያ መረጃዎችን ከማሰባሰቡም በላይ፣ የሀገር ውስጥ ምሁራንና የህግ ባለሙያዎች በማማከርና በዓለም አቀፍ ደረጃ ታዋቂ የሆኑና ብቃታቸው የተረጋገጥ ጠበቆችን በመቅጠር ከፍተኛ ዝግጅት አድርጓል ብለዋል።</p>

<p>ካሰባሰብናቸው የታሪክ ማስረጃዎች አንፃር ፍርዱ ኢትዮጵያ በምትፈልገው መስመር ይከናወናል የሚል እምነት እንዳላቸውም ገልጸዋል። </p>

<p>ዲፕሎማቶቹ በዚህ የፍርድ ሂደት የሚያዩት ዋና ጉዳዮች ድንበር መከለልና የካሳ የንብረት ጉዳይ መሆናቸውን አስረድተው፤ የአሰብ ወደብ ጥያቄ በፍርድ ሂደቱ እንዲታይ መጠየቅ በዓለም አቀፍ ደረጃ ተቀባይነት የሌለውና በዓለም ተቀባይነት ያለው የኤርትራን እውቅና የሚሽር ጉዳይ መሆኑን አስረድተዋል።</p>

<p>ዓለም አቀፍ ውሎች በአንድ ሀገር ፍላጎት ብቻ ሊሻሩ እንደማይችሉም ዲፕሎማቶቹ ገልፀው በዓለም አቀፍ ደረጃ ውሎች የሚሻሩት በተዋዋሉት ወገኖች መካከል በሚደረግ ስምምነት በመሆኑ የቀደሙ ውሎች ተቀባይነት የላቸውም የሚለው አባባል ትክክለኛ አይደለም ብለዋል።</p>

<p>ሁለቱም ሀገሮች የዓለም አቀፉ ፍርድ ቤት የሚሰጠውን ፍርድ ለመቀበል ቀደም ብለው ስምምነት ላይ ደርሰዋል ያሉት እነዚሁ ዲፕሎማቶች የፍርድ ሂደቱ እየታየ ባለበት ወቅት ሕዝባዊ ክርክር ማድረግና መግለጫ ማውጣቱ ለፍርድ ሂደት የሚፈይደው ነገር እንደሌለም ጠቁመዋል።</p>

<p>ዳኝነቱ የሚያየው አካል የፍርድ ውሳኔ በዚህ በያዝነው የካቲት ወር እንደሚታወቅ ቢገለፅም ሊዘገይ የሚችልባቸው ሁኔታዎችም መኖሩን ዲፕሎማቶቹ ሳይጠቁሙ አላለፉም።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 2 ቀን 1994</a></p>

</body>
</html>	














