<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሃይማኖት መሪዎቹ ኢትዮጵያና ኤርትራ ለሠላም የሚያደርጉትን ጥረት እንዲቀጥሉ ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሃይማኖት መሪዎቹ ኢትዮጵያና ኤርትራ ለሠላም የሚያደርጉትን ጥረት እንዲቀጥሉ ጥሪ አቀረቡ</h1>


<p>የኢትዮጵያና የኤርትራ የሃይማኖት መሪዎች የሁለቱ ሀገራት መንግሥታት ለሠላም የሚያደርጉትን ጥረት እንዲቀጥሉ ጥሪ አቀረቡ።</p>

<p>የሁለቱ ሀገራት የሃይማኖት መሪዎች ትናንት በአዲስ አበባ የተባበሩት መንግሥታት የስብሰባ ማዕከል ባቀረቡት የጋራ የሠላም ጥሪ የሁለቱ ሀገራት መንግሥታት ለሕዝቦቻቸው ጥቅም ሲሉ የሠላሙን ጥረት ሊገፉበት ይገባል ብለዋል።</p>

<p>«ሃይማኖት ያለው ሕዝብ ሁሉ ሠላም ከእግዚአብሔር እንደሆነ ያውቃል» ያሉት ብፁዕ ወቅዱስ አቡነ ጳውሎስ ፓትርያርክ ርዕሰ ሊቃነ ጳጳስት ዘ ኢትዮጵያ የሁለቱ ሀገራት መንግሥታት ለሠላም የጀመሩት መልካም ጅምር ከግቡ እንዲደርስ ሁሉም ወገኖችና የሀገሪቱ መሪዎች እንዲተባበሩ ጥሪ እናቀርባለን ብለዋል።</p>

<p>በሁለቱ ሀገራት ሕዝቦች መካከል በዘር፣ በባሕል፣ በታሪክና በሃይማኖት የቆየ ትሥሥር እንዳለ አመልክተው፣ ከሦስት ዓመታት በፊት የተከሰተውን ችግር በጦርነት ሳይሆን በሠላም መፈታት እንዳለበት ብፁዕነታቸው አሳስበዋል።</p>

<p>የሃይማኖት መሪዎቹ የጋራ ጉባዔ በኤርትራ ኦርቶዶክስ ተዋህዶ ቤ/ክርስቲያን ፓትርያርክ በብፁዕ ወቅዱስ አቡነ ፊሊጶስ መሪነት የተካሄደው የጸሎት ሥነ ሥርዓት ቢጀመር አቡነ ፊሊጶስ «እኛ እዚህ ያለነው አንድ መሆናችንን ለማሳየት ነው» ብለዋል።</p>

<p>የኤርትራው ፓትርያርክ አቡነ ፊሊጶስ «በአማርኛ ቋንቋ የምናገረው አንድነታችንን ለማሳየት ነው» ሲሉም አመልክተዋል።</p>

<p>የሁለቱ ሀገራት የሃይማኖት መሪዎች በአንድነትና በጋራ ሠላም እንዲሰፍን ጥረት ለማድረግ የተገናኙት በእግዚአብሔር ፈቃድ እንደሆነ አስረድተው «የሁለቱ ሀገራት መንግሥታት ሠላምን ለማስፈን የሚያደርጉት ጥረት እንደሚቀጥል እርግጠኛ ነኝ» ሲሉም ገልጸዋል።</p>

<p>የኤርትራ የእስልምና ጉዳዮች ዋና ሙፍቲ ሼክ አላሚን ኡስማን አላሚን ከኢትዮጵያ የሃይማኖት መሪዎች ጋር በአዲስ አበባ ለመገናኘት መቻላቸው እንዳስደሰታቸው አመልክተው፣ የተባበሩት መንግሥታት ድርጅት በሁለቱ አገሮች ሠላም ለማስፈን የጀመረውን ጥረት እንዲቀጥል ጠይቀዋል።</p>

<p>የኤርትራ ካቶሊካዊት ቤተክርስቲያን ሊቀ ጳጳስ ብፁዕ አቡነ ዘካሪያስ ዮሐንስ በበኩላቸው ከጦርነት ውድመት እንጂ ምንም እንደማይገኝ ጠቁመው፣ በሠላም ግን ሁሉንም ማድረግ እንደሚቻል ገልጸዋል።</p>

<p>የኢትዮጵያ ካቶሊካዊት ቤተክርስቲያን ሊቀ ጳጳስ ብፁዕ አቡነ ብርሃነ ኢየሱስ ዳግማዊ ጆን ፓል ያሉትን በመጥቀስ ያለ ሠላም ፍትሕ ሊኖር አይችልም፣ ያለ ፍትሕ ሊኖር አይችልም ብለዋል።</p>

<p>የሃማኖት መሪዎቹ ስብሰባ ያዘጋጀው የኖርዌይ አብያተክርስቲያናት ዕርዳታ ድርጅቱ ሲቲን ቪልሙስታድ የሁለቱ አገራት የሃይማኖት መሪዎች ለሠላም የሚያደርጉትን ጥረት መቀጠል እንዳለባቸው አመልክተዋል።</p>

<p>በተባበሩት መንግሥታት ድርጅት ዋና ጸሐፊ የኢትዮ-ኤርትራ ልዩ ልዑክ ሌግዋይላ ጆሴፍ ሌግዋይላ የሃይማኖት መሪዎቹ በሁለቱ እህትማማችና ወንድማማች ሕዝቦች መካከል ሠላም ለማስፈን የሚያደርጉትን ጥረት የተባበሩት መንግሥታት ድርጅት የኢትዮ-ኤርትራ ልዑክ ድጋፉን እንደሚቀጥል አረጋግጠዋል።</p>

<p>«በእናንተ የሃይማኖት አባቶችና መሪዎች ጸሎትና ጥረት በኢትዮጵያና በኤርትራ ሕዝቦች ዘንድ ሠላም ሰፍኖ ለብልጽግናቸው የሚሠሩበት ጊዜ ተመልሶ ይመጣል» የሚል ዕምነት እንዳላቸውም ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 9 ቀን 1994</a></p>

</body>
</html>	














