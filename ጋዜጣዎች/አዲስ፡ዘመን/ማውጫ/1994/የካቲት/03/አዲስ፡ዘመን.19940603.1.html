<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትር መለስ በኔፓድ ስብሰባ ላይ ተሳትፈው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጠቅላይ ሚኒስትር መለስ በኔፓድ ስብሰባ ላይ ተሳትፈው ተመለሱ</h1>


<p>ጠቅላይ ሚኒስትር መለስ ዜናዊ በሶስት የአውሮፓ አገሮች ሲያካሂዱ የቆዩትን የስራ ጉብኝት አጠናቀው ትናንት አዲስ አበባ ገቡ።</p>

<p>ጠቅላይ ሚኒስትሩ ካለፈው ማክሰኞ ጀምሮ በጀርመን፣ በአየርላንድና በፈረንሳይ ጉብኝቶቻቸው ኢትዮጵያ ከየአገሮቹ ጋር በሁለትዮሽ የልማት ትብብር መስኮች ያሏትን ግንኙነቶች ለማጎልበት የሚያችሉ ውይይቶችን አካሂደዋል። ከተለያዩ መሪዎችና ባለሥልጣናትም ጋር በዓለም አቀፍ ወቅታዊ ጉዳዮች ላይ የሃሳብ ልውውጥ አድርገዋል።</p>

<p>ፈረንሳይ ፓሪስ ውስጥ ባለፈው ዓርብ በተካሄደው «አዲስ አጋርነት ለአፍሪካ ልማት /ኔፓድ/» በተሰኘውና ከአፍሪካውያን በመጨው የአህጉሪቱ የልማት አቅጣጫ ራዕይ ላይ በተነጋገረው የአሥራ ሦስት የአፍሪካ አገሮች ስብሰባ ላይም ተሳትፈዋል።</p>

<p>ከፈረንሳይ ፕሬዚዳንት ዣክ ሺራክ ጋር የአፍሪካ ቀንድና ሽብርተኝነትን በሚመለከቱ ጉዳዮች ላይ የሃሳብ ልውውጥ አድርገዋል። በኔፓድ ስብሰባ ለመካፈል ፓሪስ ከተገኙት የኬንያው ፕሬዚዳንት ዳንኤል አራፕ ሞይ ጋርም በምሥራቅ አፍሪካ አካባቢ ስላለው ሁኔታና ስለ ኢጋድ ተነጋግረዋል።</p>

<p>የኔፓድ ስብሰባ ከአራት ወራት በኋላ ካናዳ ውስጥ ጉባዔ የሚቀመጡ የስምንቱ በኢንዱስትሪ የበለጸጉ አገሮች መሪዎች ከመገናኘታቸው በፊት ይህንኑ የአህጉሪቱን የልማት ራዕይ በሚመለከት እንዴት መንቀሳቀስ እንደሚቻል ሀሳቦች በተሳታፊ አገሮች መሪዎች መካከል የተንሸራሸሩበት ነው። በስብሰባው ከአፍሪካ አገሮች ሌላ ፈረንሳይ ጨምሮ የእንግሊዝና የካናዳ ልዩ ተወካዮች ተገኝተዋል።</p>

<p>ኔፓድ በሚል የእንግሊዘኛ ምህፃረ ቃል የሚታወቀው ይኸው አዲስ የልማትና የትብብር ራእይ አፍሪካ ካለችበት የከፋ ድህነት ትወጣ ዘንድ ከራሷ በመነጨ የልማትና የአጋርነት መርህ መመራት ይገባታል በሚል ሀሳብ ላይ ተመስርቶ በየጊዜው በውይይት በመበልጸግ ላይ ይገኛል።</p>

<p>ኢትዮጵያና ሌሎች 17 የአፍሪካ አገሮችም የሃሳቡን ተፈጻሚነት ይከታተላሉ። ጠቅላይ ሚኒስትር መለስን ጨምሮ የስብሰባው ተሳታፊዎችና የጉዳዩ ባለቤቶች የሆኑ የ13 አገሮች መሪዎች በአጀንዳው ላይ የየበኩላቸውን አሳብ ማቅረባቸውንና ከተሳታፊዎቹ በፕሬዚዳንት ዣክ ሺራክ አማካኝነት ለስምንቱ የበለጸጉ አገሮች ስብሰባ ይቀርባሉ።</p>

<p>አምባሳደር ቆንጂት ሥነ ጊዮርጊስ በውጭ ጉዳይ ሚኒስቴር የአፍሪካ ጉዳይ ኃላፊ ከፓሪሱ ስብሰባ በኋላ ለጋዜጠኞች እንደተናገሩት የኔፓድ ዋነኛ ሀሳብ አፍሪካ፣ በማደግ ላይ ያሉ አገሮችና የበለፀጉት አገሮች ድህነትን ተባብረው ማስወገድ እንደሚችሉ ማድረግ ነው።</p>

<p>የበለጸጉ አገሮች ለአፍሪካ የሚሰጡት ድጋፍ በአጋርነት እንጂ በችሮታነት መታየት እንደሌለበትና የድህነት መወገድ ለመላው ዓለም ደህንነትና ጥቅም መሆኑ በኔፓድ ሀሳብ ይዘት ውስጥ ዓቢይ ስፍራ እንደሚይዝ ዲፕሎማቷ ገልጸዋል። የአፍሪካ ድህነት የማይመለከተው ሊኖር እንደማይችልም አስረድተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 3 ቀን 1994</a></p>

</body>
</html>	














