<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አምባሳደሮቹ የአገሪቱን ልማት ለማፋጠን ከፍተኛ ኃላፊነት አለባቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አምባሳደሮቹ የአገሪቱን ልማት ለማፋጠን ከፍተኛ ኃላፊነት አለባቸው»</h1>


<p>የኢትዮጵያ ፌዴራላዊ ዴሞክራሲያዊ ሪፐብሊክ መንግሥት ትናንት 25 አምባሳደሮችን ሾሙ። አምባሳደሮቹ የአገሪቱን ልማት ለማፋጠን በሚደረገው ጥረት ከፍተኛ ኃላፊነት እንዳለባቸው ፕሬዚዳንት ግርማ ወልደጊዮርጊስ አስታወቁ።</p>

<p>በብሔራዊ ቤተ መንግሥት ትናንት ከቀትር በኋላ በተከናወነው ሥነ ሥርዓት ለአምባሳደሮቹ ሹመቱን የሰጡት የሪፐብሊኩ ፕሬዚዳንት ግርማ ወልደጊዮርጊስ ናቸው።</p>

<p>ፕሬዚዳንት ግርማ በሹመት አሰጣጡ ሥነ ሥርዓት ላይ ለአምባሳደሮቹ በሰጡት የሥራ መመሪያ አምባሳደሮቹ የሀገሪቱን ልማት ለማፋጠን በሚችሉት አቅም ሌት ተቀን በማገልገል ከፍተኛ ኃላፊነት እንዳለባቸው አሳስበዋል።</p>

<p>አምባሳደሮቹ ኢትዮጵያ ከውጭ አገሮች ጋር በንግድና በተለያዩ መስኮች ያላትን የትብብር ግንኙነት በማጠናከር ከፍተኛ የአርበኝነት ሥራ መሥራት እንደሚጠበቅባቸውም ተናግረዋል።</p>

<p>የኢትዮጵያን ልማት ለማፋጠን አምባሳደሮቹ በየበኩላቸው በተለያዩ አገሮች ለሚያከናውኗቸው ሥራዎች መንግሥት አስፈላጊውን ድጋፍ እንደሚያደርግላቸው ገልፀዋል።</p>

<p>ከተሿሚዎቹ አምባሳደሮች መካከል በአሜሪካ የኢትዮጵያ መንግስት ልዩ መልዕክተኛና ባለሙሉ ሥልጣን አምባሳደር ካሳሁን አየለ ለጋዜጠኞች በሰጡት መግለጫ ኢትዮጵያ ከአሜሪካ ጋር ያላትን የትብብር ግንኙነት ለማጠናከርና የኢትዮጵያን ጥቅም ለማስጠበቅ ጥረት እንደሚያደርጉ ገልፀዋል።</p>

<p>በተለይም በሁለቱ አገሮች መካከል የኢኮኖሚ ልማት መስክ ያለውን የልማት ትብብር ለማጠናከር የሚያስችሉ ሁኔታዎችን በማመቻቸት የበኩላቸውን ጥረት እንደሚያደርጉ አስታውቀዋል።</p>

<p>በኮትዲቩዋር የኢትዮጵያ መንግስት ልዩ መልዕክተኛና ባለሙሉ ሥልጣን አምባሳደር ታደለች ኃይለሚካኤል በበኩላቸው ኢትዮጵያ ከኮዲቩዋር ጋር ያላትን የትብብር ግንኙነት ለማጠናከርና የአፍሪካ ልማት ባንክን በአገሪቱ የሚገኝ በመሆኑ ኢትዮጵያ ከባንኩ ጋር ያላትን ትብብር ለማጠናከር እንደሚጥሩ አመልክተዋል።</p>

<p>ተሿሚዎቹ አምባሳደሮች አቶ ካሳሁን አየለ፣ ዶርክተር መንግስቱ ሁሉቃ፣ ወይዘሮ ታደለች ኃይለሚካኤል፣ አምባሳደር ቆንጂት ሥነ ጊዮርጊስ ፣አቶ ተስፋዬ ሀቢሶ፣ ብርጋዴር ጄኔራል አሳምነው በዳኔ፣ አቶ ድንበሩ ዓለሙ፣ አቶ በለጠ ረዳ፣ አቶ ሽምሰዲን አህመድ፣ አቶ ውብሸት ደምሴ፣ አቶ ዮሐንስ ጊንዳ፣አቶ አብዲ ዶላል፣ ዶክተር ብርሀኑ ዲባባ፣ አቶ ሙራድ ሙሳ፣ አቶ ቻም ኡጋላ፣ አቶ ህሩይ አማኑኤል፣ አቶ ግርማ አማረ፣ አቶ ፍስሐ አዱኛ፣አቶ ብርሃኑ ከበደ፣ አቶ ነጋሽ ክብረት፣ አቶ ሀንፍሬ አሊሚራህ፣ አቶ ዲና ሙፋቲ፣አቶ አብዱራላዚዝ አህመድ፣ አቶ ብሩክ ደበበና አቶ ጥሩነህ ዜና ናቸው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 12 ቀን 1994</a></p>

</body>
</html>	














