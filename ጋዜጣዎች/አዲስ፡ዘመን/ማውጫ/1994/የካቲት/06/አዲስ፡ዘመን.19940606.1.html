<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መብራት ኃይል ዘንድሮም በጥሎ ማለፍ ሻምፒዮና የማሸነፍ ብቃት እንዳለው አስመሰከረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መብራት ኃይል ዘንድሮም በጥሎ ማለፍ ሻምፒዮና የማሸነፍ ብቃት እንዳለው አስመሰከረ</h2>


<p>ከነገ በስቲያ የኬንያውን ተስከር የሚገጥመው መብራት ኃይል በኢትዮጵያ ጥሎ ማለፍ እግር ኳስ ሻምፒዮና ወንጂ ስኳርን 6ለ0 በመርታት ዘንድሮም ዋንጫ ለማግኘት ያለው ብቃት ሲያስመሰክር ኒያላም ጉና ንግድን አሸንፎ ጠንካራነቱን አሳይቷል።</p>

<p>የፕሪሚየር ሊግ፣ የብሔራዊ ሊግና የየክልል ሻምፒዮና የሆኑ ቡድኖች የተካፈሉበት ውድድር ወደ መጠናቀቁ በተቃረበው ዓመታዊ ሻምፒዮና ሀያላንየሚባሉ ቡድኖች ከውድድር ሲሰናበቱ መብራት ኃይል፣ ትራንስ ኢትዮጵያና መድን ለዋንጫ የሚያደርጉት ግስጋሴ አሳክተዋል። በትናንትናው ዕለትም ባንክ ኒያላን 3ለ0 አሸንፎ አራተኛው ለግማሽ ፍፃሜ ያለፈ ጠንካራ ቡድን ሆኗል።</p>

<p>ባለፈው እሁድ በአዲስ አበባ ስታዲየም በተደረጉት ሁለት ግጥሚያዎች ኒያላ ጉናን ንግድን 1ለ0፣ መብራት ኃይል ወንጂ ስኳርን 6ለ0 አሸንፈዋል። ወንጂዎች እጅግ ተዳክመው በታዩበት በእሁዱ ጨዋታ የመብራቱ አፈወርቅ ኪሮስ ሦስት ግቦችንበማስቆጠር ወይም ሃትትሪክ በመስራት ጭምር ብቃትና ችሎታውን አስመስክሯል።</p>

<p>ኒያላና ጉና ንግድ በተገናኙበት የመጀመሪያ ጨዋታ ጉና ንግድ እንደተጠበቀው ሆኖ አልተገኘም። ቡድኑ በመጪው እሁድ ከታንዛቢያ ፖሊስ ጋር ለ28ኛው የአፍሪካ ክለቦች አሸናፊዎች አሸናፊ ዋንጫ ውድድር ምን ያህል እንደተዘጋጀ ያሳያል ቢባልም በኒያላ ተሸንፎ አቋሙን አጠራጣሪ አድርጎታል።</p>

<p>በመጀመሪያው 45 ደቂቃ የጨዋታ ክፍለ ጊዜ ጉናዎች በኳስ ቁጥጥር በኩል ብልጫ ቢኖራቸውም በግብ አካባቢ የጐላ ጫና ባለመፍጠራቸው ግብ ማስቆጠር አልቻሉም። በ43ኛው ደቂቃ አዳነ ተሾመ አደገኛ ሙከራ አድርጐ የግቡ አግዳሚ የመለሰበት ቡድን ለውጤት የምታበቃ አጋጣሚ ነበረች።</p>

<p>ኒያላዎች በ25ኛው ደቂቃ በቶውፊክ ሀሰን አማካኝነት ያስቆጠሯትን ግብ ለማስጠበቅ ያደረጉት ጥረት ተሳክቶላቸዋል።</p>

<p>ከዕረፍት መልስ ጉናዎች ድክመታቸውን አርመው በኒያላዎች ላይ የጨዋታ ብልጫ ያሳያሉ ቢባልም ይበልጥ ተዳክመው በመከላከል ተወስነዋል።</p>

<p>የጐላ የጨዋታ እንቅስቃሴ የነበራቸው ኒያላዎች በ47ኛው ደቂቃ ያለቀለት ኳስ አግኝተው ሲያበላሹ ከ60ኛው ደቂቃ ጀምሮም በተደጋጋሚ ኳስ በማሽሞንሞን ያገኟቸውን አጋጣሚዎችም ሳይጠቀሙባቸው ቀርተዋል። የጉናው 20 ቁጥር በ88ኛው ደቂቃ ወደ ግብ አልፎ የመታትን ኳስ የኒያላው ግብ ጠባቂ እንደምንም አድኗታል።</p>

<p>ጨዋታውን የተከታተሉት አንዳንድ ተመልካቶች በጉና አቋም ስጋት ሲያድርባቸው ሌሎች ተመልካቾች ደግሞ ከቡድኑ ተለዋዋጭ አቋም አንፃር ብዙ ማለት እንደማይቻል ሲናገሩ ተደምጠዋል።</p>

<p>የመብራት ኃይልና የወንጂ ስኳር ቡድኖች ጨዋታ ጥሩ ፉክክር ይታይበታል ተብሎ ቢጠበቅም የወንጂዎች እጅግ መዳከም ጨዋታውን ለዛ አሳጥቶታል።</p>

<p>መብራት ኃይሎች ግብ ማስቆጠር የጀመሩት ገና በ4ኛው ደቂቃ ነው። አግቢው የዕለቱ ጥሩ የተንቀሳቀሰው 14 ቁጥሩ አፈወርቅ ኪሮስ ሲሆን በ24ኛው ደቂቃም ጠንከር ያለ ሙከራ አድርጐ በወንጂው በረኛ ጥረት ከሽፎበታል።</p>

<p>ወንጂዎች ከዕረፍት በፊት ያገኙትን ብቸኛና ያለቀለት አጋጣሚ 5 ቁጥሩ ሲያበላሽ በመብራት ኃይል በኩልም ዮርዳኖስ አባይ በ38ኛው ደቂቃ ወደ ውጪ የሰደዳት ኳስ የምታስቆጭ ነበረች።</p>

<p>ከዕረፍት መልስ መብራት ኃይሎች የወንጂን ተከላካዮች እያዘናጉ በማለፍ አምስት ግቦችን ከመረብ አሳርፈዋል፡፤ የዕለቱ ኮከብ ተጨዋች አፈወርቅ ኪሮስ ሁለተኛውን ግብ ከ17 ሜትር መሬት ለመሬት አክርሮ በመምጣት አስቆጥሯል።</p>

<p>ሦስተኛውን ግብ የወንጂ ተከላካይ በራሱ መረብ ላይ ሲያሳርፍ በ62ኛው ደቂቃ ውስጥ ከወንጂ ተከላካዮች መሀል ያገኛትን ኳስ አራተኛ ግብ አድርጐታል፡፤ ከአራተኛው ግብ በኋላ ወንጂዎች ፍፁም በመዳከማቸው መብራት ኃይሎች በ64ኛው ደቂቃ 8 ቁጥሩ ያሬድ ጌታቸው፣ በ76ኛው ደቂቃ አፈወርቅ ኪሮስ ባስቆጠራቸው ተጨማሪ ሁለት ግቦች ፍፁም የበላይነታቸውን አሳይተዋል።</p>

<p>ወንጂዎች ከዕረፍት መልስ አንድም የሚጠቀስ ሙከራ ያላደረጉ ሲሆን በአንፃሩ መብራቶች በ19ኛው በ52ኛውና በ58ኛው ደቃቂዎች ያገኛቸውን አጋጣሚዎች ቢያሳኩ ኖሮ የግቡ ልዩነት ወደ 9 ያድግ ነበር። በዕለቱ የቡድኑ ደጋፊዎች በተገኘው ውጤት የረኩ ሲሆን የዘንድሮ ዋንጫ የነሱ እንደሚሆን ሲናገሩ ተደምጠዋል።</p>


<p class="align-center"><a href="/Gazettas/ZePress/info/ZePress.sera.html">ከአዲስ ዘመን የካቲት 6 ቀን 1994</a></p>

</body>
</html>	














