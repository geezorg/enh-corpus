<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሃያ አምስት አገሮችን የሚያሳትፍ ዓለም አቀፍ የንግድ ትርዒት በአዲስ አበባ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሃያ አምስት አገሮችን የሚያሳትፍ ዓለም አቀፍ የንግድ ትርዒት በአዲስ አበባ ይካሄዳል</h2>


<p>ኢትዮጵያን ጨምሮ ሃያ አምስት ሀገራትንና 233 የሀገር ውስጥና የውጭ ድርጅቶችን የሚያሳትፍ ስድስተኛው አዲስ ቻምበር በዓለም አቀፍ የንግድ ትርኢት ከየካቲት 14 ቀን እስከ የካቲት 20 ቀን 1994 ዓ.ም ድረስ በአዲስ አበባ ኤግዚቢሽን ማዕከል እንደሚካሄድ ተገለጸ።</p>

<p>አቶ ኢየሱስ ወርቅ ዛፉ የአዲስ አበባ ንግድ ምክር ቤት ፕሬዚዳንትና ዋና ፀሐፊው አቶ ሁሴን ሺበሺ ትናንት በጋራ በሰጡት መግለጫ እንዳስታወቁት ከየካቲት 14 ቀን 1994 ዓ.ም ጀምሮ ለሰባት ቀናት በሚካሄደው የንግድ ትርዒት ላይ በግብርና፣ በኢንዱስትሪ፣ በአስመጪነትና ላኪነት እንዲሁም በአገልግሎት ሰጪነት የተሰማሩ 116 የሀገር ውስጥ፣ 117 የውች ሀገር በድምሩ 233 ድርጅቶች ተሳታፊ ይሆናሉ።</p>

<p>የምክር ቤቱ ተቀዳሚ ዓላማ የአባላትንና በአጠቃላይ የንግዱ ኅብረተሰብ የንግድ አድማስን የሚያሰፋ መድረክ ማመቻቸት መሆኑን በመግለጫቸው የጠቆሙት የምክር ቤቱ ተቀዳሚ ዓላማ የአባላትንና በአጠቃላይ የንግዱ ኅብረተሰብ የንግድ አድማስን የሚያሰፋ መድረክ ማመቻቸት መሆኑን በመግለጫቸው የጠቆሙት የምክር ቤቱ የአመራር አባላት ለንግድ ትርዒቱ በርካት ድርጅቶች ለመሳተፍ ቢያመለክቱም የቦታ ጥበት ችግር ማጋጠሙን ገልፀዋል።</p>

<p>በመጀመሪያ የንግድ ትርዒት 144 የነበረው የተሳታፊ ቁጥር በ5ኛው የንግድ ትርዒት ወደ 192 ማደጉን ለአብነት ጠቅሰው ይህም ሀገራችን የውጭውን ዓለም ትኩረት እየሳበችና የንግድ ትርዒቱም ከዓመት ወደ ዓመት ዓለም አቀፍ ተቀባይነት እያገኘ መምጣቱን እንደሚጠቁም ተናግረዋል። በተጨማሪም ደረጃቸውን የጠበቁ የንግድ ትርዒት ማስተናገጃ ተቋሞች መገንባት እንደሚኖርባቸው ጠቋሚ መሆኑን አመልክተዋል።</p>

<p>የንግድ ትርዒቱ የንግዱን ኅብረተሰብ ከውጭው ዓለም የንግድ ኅብረተሰብ ጋር የሚያስተዋውቅ፣ የልምድ ልውውጥ የሚደረግበት፣ እንዲሁም የዘመናችን ቴክኖሎጂ እድገት የደረሰበትን ደርጃ በመጠቆም ተፎካካሪ መሆን እንደሚያስችል፣ በተጓዳኝም የሻጭና የገዥ የጋራ ስብሰባዎችና አዝናኝ ፕሮግራሞች የተካተቱበት መሆኑ በመግለጫው ተጠቅሷል።</p>

<p>በኤግዚቢሽኑ ላይ ዮርዳኖስ፣ ሲንጋፖር ኦማንና ሌሎችምን አዳዲስ ሀገሮች ጭምር መሳተፋቸውን የገለጹት መግለጫ ሰጪዎቹ ሱዳንና ጅቡቲ፣ ጣሊያን፣ እንግሊዝና ከሌሎች ሀገሮችም የመጡት ተሳታፊዎች በሀገር ደረጃ በየመንግሥቶቻቸው አስተባባሪነት የተሳተፉ መሆናቸውን ተናግረዋል።</p>

<p>የንግድ ትርዒቱ ዝግጅት ስምንት ወራትን መፍጀቱን በመግለጫው ተጠቅሶ በየዓመቱ እንደሚቀጥልም፣ ለንግድ ትርዒቱ መሳካት የኢትዮጵያ አየር መንገድ፣ የገቢዎች ሚኒስቴር፣ የሀገር ውስጥ ገቢና በርካታ መንግሥታዊ ድርጅቶች ብሪትሽ ኤር ዌይስ፣ አንበሳ የቆርቆሮ ፋብሪካ፣ ናሽናል ሞተርስና ሌሎች ድርጅቶች ድጋፍ ማድረጋቸውን ሪፖርተራችን በላይነሽ ተፈራ ዘግባለች።</p>

<p>በሌላ በኩል ደግሞ የሱዳን የውጭ ጉዳይ ሚኒስትር አገራቸው በአዲስ አበባ በሚዘጋጀው ስድስተኛው ዓለም አቀፍ የንግድ ኤግዚቢሽን ላይ እንደምትሳተፍ መግለጻቸውን ኢዜአ ዘግቧል።</p>

<p>ሚኒስትሩን አብዱል ሀፌዝ አህመድ ሀሽምን ጠቅሶ የሱዳን ዜና አገልግሎት ድርጅት ሱና እንደዘገበው የሁለቱን አገሮች የኢኮኖሚና የንግድ ግንኙነት ለማጎልበት በአዲስ አበባ በሚካሄደው ዓለም አቀፍ የንግድ ኤግዚቢሽን ላይ የሱዳን መንግሥት ተወካዮች ይገኛሉ።</p>

<p>ከጠቅላይ ሚኒስትር መለስ ዜናዊ የሱዳን ጉብኝት በኋላ የሁለቱ አገሮች የንግድ ግንኙነት እየጎለበተ መምጣቱን ሚኒስትሩ መናገራቸውን ዜና አገልግሎቱ አስታውቋል።</p>

<p>በውጭ ንግድ ሚኒስትር የሚመራው 12 የሱዳን ታላላቅ ኩባንያዎችና ፋብሪካዎች በየካቲት በዓለም አቀፉ የንግድ ኢግዚቢሽን ላይ እንደሚካፈሉ ታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 8 ቀን 1994</a></p>

</body>
</html>	














