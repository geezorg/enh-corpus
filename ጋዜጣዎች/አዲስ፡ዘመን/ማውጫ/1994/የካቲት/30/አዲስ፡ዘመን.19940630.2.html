<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዋጁ የሠራተኛውን መብት የሚያስጠብቅና ለሥራ የሚያተጋ መሆኑ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዋጁ የሠራተኛውን መብት የሚያስጠብቅና ለሥራ የሚያተጋ መሆኑ ተገለፀ</h1>


<p>አዲስ የፌዴራል መንግሥት ሠራተኞች አዋጅ የሠራተኛውን መብትና ጥቅሞች የሚያስጠብ፣ ግልጽነት የሰፈነበት አሠራር የሚከትል እንዲሁም ሠራተኛው በሥራ የሚገመገመበትናን ለሥራ የሚተጋበትን መንገድ የሚያመለክት መሆኑ ተገለፀ።</p>

<p>የፌዴራል መንግስት ሠራተኞች አዋጅ መጽደቅን አስመልክቶ ትናንት በፌዴራል ሲቪል ሰርቪስ ኮሚሽን ጽ/ቤት በተለያዩ የኮሚሽኑ የሥራ ኃላፊዎች ለጋዜጠኞች በተሰጠው ማብራሪያ ላይ እንደተገለጸው፤ አዋጁ ሀገራችን ለምትከተለው የልማት አቅጣጫ ትልቅ እመርታን የሚያመጣና ሠራተኞች ለሥራቸው የበለጠ እንዲተጉ የሚያደርግ ነው።</p>

<p>የመንግሥት ሠራተኞች ከ30 ዓመት በላይ ሲተዳደሩበት የነበረው አዋጅ ግልጽነት የጐደለው፣ አድሎአዊ አሠራሮችን የሚከተል፣ የሠተኛውን ጥቅማ ጥቅሞችን የማያስጠብቅና ሥራን ማዕከል ያላደረገ እንደነበር የገለጹት ኃላፊዎቹ ታህሣስ 25 ቀን 1994 ቀን ፀድቆ የወጣው የፌዴራል መንግሥት ሠራተኞች አዋጅ ግን ይህን ሙሉ በሙሉ የሚለውጥ መሆኑን አብራርተዋል።</p>

<p>የፌዴራል ሲቪል ሰርቪስ ኮሚሽነር እና የሰው ኃይል አስተዳደር ማሻሻያ ንዑስ ፕሮግራም ዳይሬክተር አቶ አለማየሁ ኃይለማሪያም እንደገለጹት፣ በዚህ አዋጅ የሚተዳደሩ የመንግሥት ሠራተኞች በመንግሥት የሕህክምና ተቋማት ሲታከሙ ሙሉ የሕክምና ወጪ ለቤተሰባቸው ደግሞ ግማሽ ክፍያ ያገኛሉ።</p>

<p>ይህም በተግባር ላይ የሚውለው ዝርዝር መመሪያ ከወጣ በኋላ መሆኑን የገለፁት ኮሚሽነሩ፣ ሠራተኞችም የጤና አገልግሎት ክፍያ ከመደመወዛቸው የተወሰነ ፐርሰንት እንደሚጠየቁ አስታውቀዋል።</p>

<p>የፌዴራል ሲቪል ሰርቪስ ቀልጣፋ፣ ገለልተኛ፣ ውጤታማና የአሠርር ግልጽነት ያለው የልማት አጋዥ እንዲሆን የሰው ሀይል የልማት አጋዥ እንዲሆን የሰው ኃይል አስተዳደሩን ማሻሻል ተገቢ መሆኑን የገለፁት ኃላፊዎቹ፤ በመሆኑም በምስጢር ይሠራ የነበረው የሠራተኞች ዕድገት ዝውውር ግልጽነት በሰፈነበት መንገድ እንዲሰራና ሠራተኞች በተገኙበትም የሥራ አፈፃፀም ሪፖርታቸው እንዲሞላ አዋጁ በግልጽ የሚደነግግ መሆኑን አባርተዋል።</p>

<p>ሠራተኛው ምን መሥራት አለበት፣ ምንስ ይጠበቅበታል የሚለውን በዓመቱ መጀመሪያ ላይ ከሥራ ኃላፊው ጋር በግልጽ የመወያየት የሥራ መመሪያ ከተሰጠው በኋላ በዓመቱ ማጠቃለያ ላይ የሥራ ውጤት ምዘናው እንደሚሞላ የገለፁት ኃላፊዎች የዓመት ጭማሪ ሊያገኙ ወይም ላያገኙ እንደሚችሉ አመልክተዋል።</p>

<p>ከፍተኛ የሥራ ውጤት ያስመዘገቡ ሠራተኞችም ከአንድ እስከ ሦስት እርከን ድረስ ጭማሪ እንደሚያገኙ የገለጹት ኃላፊዎቹ የዚህም አሠራር በደንብ ወይም በመመሪያ ወጥቶ ለየመሥሪያ ቤቶቹ እንደሚሰራጭ ጠቅሰዋል። ከሚቀጥለው የበጀት ዓመት ጀምሮም ተግባራዊ እንደሚሆንም ተናግረዋል።</p>

<p>ሠራተኞች ከሁለት ዓመት በላይ የዓመት ፈቃድ ሲኖራቸው ግማሹን በገንዘብ የማስለወጥ እንደሚችሉ የተናገሩት ኃላፊዎቹ እንደከዚህ ቀደሙ ከሁለት ዓመት በላይ ስለሆነም ተቃጥሏል የሚባልበት እንደማይኖር አስገንዝበዋል።</p>

<p>በቋሚ ሥራ ላይ የሚቀጠሩ ጊዜያዊ ሠራተኞች ለሥራው አስፈላጊ ከሆነ ከሦስት ወራት ላልበለጠ ጊዜ ብቻ በጊዜያዊነት ሊሰሩ እንደሚገባ የተናገሩት ኃላፊዎቹ፤ ለሥራው አስፈላጊ የሆኑት ጊዜያዊ ሰራተኞች በዚህ ጊዜ ውስጥ ቋሚ መሆን እንደሚኖርባቸው አመልክተዋል።</p>

<p>እያንዳንዱ የመንግሥት ሠራተኛ ሥልጠና የማግኘት መብት እንዳለው የተናገሩት የሥልጠና መምሪያ ኃላፊው አቶ አትክልት ሐጐስ መ/ቤቶችም የሥልጠና በጀት የመያዝና ሠራተኞች እንዲሰለጥኑ የማድረግ ግዴታ እንዳለባቸው ገልጸዋል። የስልጠና ረቂቅ ፖሊሲ ጥናት ተጠናቆ ለውሳኔ ለበላይ አካል መቅረቡንም ኃላፊው ጨምረው ገልፀዋል።</p>

<p>በዚህ አዋጅ መሠረት መብቱ ተፈጻሚ ያልሆነለት የመንግሥት ሠራተኛ ወደ ኮሚሽኑ ቀርቦ አቤት ማለት እንደሚችል የተናገሩት ኮሚሽነር ዓለማየሁ በአዋጁ ተጠቃሚ የሚሆኑትም በመንግስት በጀት ሙሉ በሙሉ ወይም በከፊል የሚተዳደሩ የመንግስት መስሪያ ቤቶች መሆናቸውን አስምረውበታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 30 ቀን 1994</a></p>

</body>
</html>	














