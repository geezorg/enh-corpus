<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ባንክ ላኪዎችን የሚያበረታታ የውጭ ምንዛሪ ፖሊሲ እየቀረጸ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ብሔራዊ ባንክ ላኪዎችን የሚያበረታታ የውጭ ምንዛሪ ፖሊሲ እየቀረጸ ነው</h1>


<p>የኢትዮጵያ ብሔራዊ ባንክ የውጭ ምንዛሪ አቅሙን የበለጠ ለማጠናከር ላኪዎችና ገንዘብ የሚላክላቸውን ግለሰቦችና ድርጅቶች የሚያበረታታ መልኩ የውጭ ምንዛሪ ፖሊስ እየቀርጸ መሆኑ አስታወቀ። በግማሽ የበጀት ዓመቱም 921 ነጥብ ሦስት ሚሊዮን ዶላር ማግኘቱን ገለፀ።</p>

<p>ብሔራዊ ባንኩ ሰሞኑን ከጋዜጣው ዝግጅት ክፍል ለቀረቡለት ጥያቄዎች በሰጡት መልስ እንዳስታወቀው የውጭ ምንዛሪ ፖሊሲ በተለይ ላኪዎች አዳዲስ የፋብሪካ ምርቶችን ወደ ውጭ እንዲልኩ አስፈላጊውን እገዛ ለማድረግ የሚያስችል ሆኖ እየተዘጋጀ ነው።</p>

<p>ፖሊሲው ላኪዎች የምርቶቻቸውን ጥራትና መጠን እንዲያሳድጉ የሚያስችላቸው ሲሆን፣ በዚህም አገሪቱ ከወጪ ንግድ ምርቶች የምታገኘውን የውጭ ምንዛሪ ለማጎልበት እንደሚያስችል ባንኩ አስታውቋል።</p>

<p>ባንኩ ከውጭ ብድርና ከመንግሥታዊ ሐዋላ የሚገኘውን የውጭ ምንዛሪ ለማሳደግ ከአበዳሪ አገሮችና ድርጅቶች እንዲሁም ከልማት ተባባሪ አጋሮች ጋር የሚደረጉ ስምምነቶችና ውይይቶች ከጊዜ ወደ ጊዜ እንዲሻሻሉና ወደ ላቀ ደረጃ እንዲደርሱ ጥረት እንደሚያደርግ ገልጿል። በዚህ ረገድ አገሪቱ እየነደፈችው ያለው የዕዳ ቅነሳ ስትራቴጂና ከዓለም የገንዘብ ድርጅት ጋር የምታደርገው ስምምነት ጉልህ ድርሻ እንዳለው አመልክቷል።</p>

<p>የፋይናንስ አቅሙን ለማሳደግና የአገሪቱን ማክሮ ኢኮኖሚ ዕድገት ከገንዘብና ፋይናንስ ሴክተሩ ጋር ለማጣጣም ብሔራዊ ባንኩ የአስተዳደርና የኦፕሬሽን ሥራ ብቃቱን ለማሳደግ ተዘጋጅቷል። ለሠራተኞቹ በየጊዜው ከሚሰጠው ሥልጠና በተጨማሪ አጠቃላይ ድርጅታዊ መዋቅሩንም በአንድ ዓለም አቀፍ አማካሪ ድርጅት በማስጠናት ላይ ይገኛል።</p>

<p>ብሔራዊ ባንኩ ባለፉት ስድስት ወራት እንቅስቃሴው የውጭ ምንዛሪ ክምችቱን በ28 በመቶ ማሳደጉንና 921 ነጥብ ሦስት ሚሊዮን ዶላር ማግኘቱንም ገልጿል።</p>

<p>ይህ የውጭ ምንዛሪ ክምችት ካለፈው ዓመት ተመሳሳይ ወቅት ጋር ሲነፃፀር ብልጫ ያለው ሲሆን በአሁኑ ወቅት የአገሪቱን የተጣራ የውጭ ምንዛሪ ክምችት በ5 በመቶ ማሳደግ እንደተቻለ ብሔራዊ ባንኩ አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 7 ቀን 1994</a></p>

</body>
</html>	














