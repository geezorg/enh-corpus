<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሲቪል ሰርቪስ ማሻሻያ ፕሮግራም የ1.5 ሚሊዮን ዮሮ የዕርዳታ ስምምነት ተፈረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሲቪል ሰርቪስ ማሻሻያ ፕሮግራም የ1. ሚሊዮን ዮሮ የዕርዳታ ስምምነት ተፈረመ</h1>


<p>ኢትዮጵያ ለምታካሂደው የሲቪል ሰርቪስና የታክስ ፖሊሲ ማሻሻያ ፕሮግራሞች የሚውል የአንድ ነጥብ አምስት ሚሊዮን ዩሮ ዕርዳታ ስምምነት መደረሱን የኔዘርላንድስ ኤምባሲ አስታወቀ።</p>

<p>ሰሞኑን ከኤምባሲው የወጣው ጋዜጣዊ መግለጫ እንዳስታወቀው፤ ለመጪዎቹ ሦስት ዓመታት የኢትዮጵያ መንግስት ለሚያካሂደው የሲቪል ሰርቪስና የታክስ ፖሊሲ ማሻሻያ ፕሮግራም በሥራ ላይ የሚውል የአንድ ነጥብ አምስት ሚሊዮን ዩሮ ወይም የአሥራ አንድ ነጥብ አምስት ሚሊዮን ብር ዕርዳታ ስምምነት ተፈርሟል።</p>

<p>በኢትዮጵያ የገቢዎች ሚኒስትር አቶ ጌታቸው በላይና በኔዘርላንድስ በውጭ ጉዳይ ሚኒስቴር የዓለም አቀፍ ትብብር ዋና ዳይሬክተር በሚስተር ሮን ኬለር መካከል የተፈረመው ይህ የዕርዳታ ስምምነት የሌሎች ለጋሾችም ትብብር የታከለበት እንደሆነ መግለጫው አስታውቋል።</p>

<p>የኔዘርላንድስ የልማት ትብብር በኢትዮጵያ ድህነትን ለመቀነስ በሚደረገው ጥረት ዙሪያ ትኩረት ሰጥቶ እንደሚንቀሳቀስ ያመለከተው መግለጫው፤ የዓለም አቀፍ አገሮችም በዚህ መስክ የኢትዮጵያን መንግሥት ይደግፋሉ ተብሎ እንደሚጠበቅ አስረድቷል።</p>

<p>ከሀገሪቱ ድህነትን በዘላቂነት ለማስወገድ የውጭ ዕርዳታ ብቻ መጠበቅ እንደማይቻል ያስታወቀው መግለጫው፤ መንግስት ከሌሎች አፍሪካ ሀገራት ጋር ሲነፃፀር በጣም ዝቅተኛ የሆነውን የታክስ ገቢ በማስተካከልና አሰባሰቡን በማሻሻል ገቢውን ማሳደግ እንዳለበት አስገንዝቧል።</p>

<p>መግለጫው ኢትዮጵያ የሲቪል ሰርቪሱንና የታክስ ፖሊሲውን ለማሻሻል የምታደርገውን እንቅስቃሴ አድንቆ ኔዘርላንድ ለመስኩ የምታደርገውን ድጋፍ እንደምትቀጥልም አረጋግጧል።</p>


<p class="align-center"><a href="/Gazettas/AddisZemen/info/AddisZemen.sera.html"> ከአዲስ ዘመን ግንቦት 30 ቀን 1994</a></p>

</body>
</html>	














