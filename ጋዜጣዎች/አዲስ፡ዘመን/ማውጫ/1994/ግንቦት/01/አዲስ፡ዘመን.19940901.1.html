<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት ሠራተኞች ስለሚያገኙት የሕክምና አገልግሎትና ስለሚያደርጉት የገንዘብ መዋጮ የተደረገው ጥናት ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት ሠራተኞች ስለሚያገኙት የሕክምና አገልግሎትና ስለሚያደርጉት የገንዘብ መዋጮ የተደረገው ጥናት ተጠናቀቀ</h2>


<p>የመንግሥት ሠራተኞች ስለሚያገኙት የሕክምና አገልግሎትና ስለሚያደርጉት የገንዘብ መዋጮ ጉዳይ ጥናቱ ተጠናቆ ለመንግሥት ውሳኔ መቅረቡን የፌዴራል ሲቪል ሰርቪስ ኮሚሽን አስታወቀ።</p>

<p>የኮሚሽኑ የሥልጠና መምሪያ ኃላፊ አቶ አትክልት ሐጎስ ኮሚሽኑ በየሦስት ወሩ ከሚያዘጋጀው "ሜሪት" መጽሔት ጋር ባደረጉት ቃለ ምልልስ እንደገለጹት የሕክምና አገልግሎቱ በመንግሥት የሕክምና ተቋማት ብቻ የሚፈጸም ነው።</p>

<p>አቶ አትክልት እንዳሉት የመንግሥት አቅም ወደፊት እየጎለበተ ሲሔድ ሠራተኛው ወደ ግል የሕክምና ተቋማት የሚሔድበት እድልም ይኖረዋል።</p>

<p>ሕክምናውን በሀገር ውስጥ ማድረግ የማይቻል ቢሆን እንኳን በተለይ ሠራተኛው በሥራ ላይ በደረሰ አደጋ የታመመ ከሆነ እስከተወሰነ ደረጃ ገንዘብ ተሰጥቶት በውጭ አገር የሚታከምበት ሁኔታም እንደሚኖር በጥናቱላይ ሀሳብ መቅረቡን አመልክተዋል።</p>

<p>የመንግሥትን የመክፈል አቅምና የገበያውን ሁኔታ ያገናዘበ አዲስ የደመወዝ ስኬል ጥናትም በ1995 ሁለተኛው ሩብ በጀት ዓመት ተጠቃሎ ለመንግሥት የሚቀርብበት ሁኔታ መኖሩንም ጠቁመዋል።</p>

<p>ለዚህ የደመወዝ ስኬል ጥናት እንዲረዳ የገበያ ዳሰሳ በቅርቡ ለማካሔድ እቅድ መያዙን ጠቁመው፤ በዚህም ከሲቪል ሰርቪሱ የተወሰነ የሥራ መደቦችና በናሙናነት በመውሰድ ከሌሎች መንግሥታዊና መንግሥታዊ ካልሆኑ ድርጅቶች ክፍያና ጥቅማ ጥቅም ጋር በማነፃፀር አማራጭ የደመወዝ ስኬል እንደሚዘጋጅ ገልጸዋል።</p>

<p>ለዚሁ የደመወዝ ስኬል እንዲረዳም ቀደም ሲል የቤተሰብ ወርሃዊ ፍጆታጥናት መካሔዱን ገልጸው፤ ይህም አንድ ቤተሰብ ገቢው ምን ያህል መሆን አለበት የሚለውን በማወቅ የመነሻ ደመወዝ ለመወሰን የሚረዳ ነው ብለዋል።</p>

<p>ሌላው ወደፊት የትራንስፖርትና የጤና አገልግሎት የሌላቸው ልዩ ልዩ የመገናኛ አውታሮች ያልተሟሉላቸው በተለይ ገጠር ለሚሠሩ ሠራተኞች ከደመወዝ ሌላ ተጨማሪ ማበረታቻዎች የሚያገኙበትን ሥርዓት ለማጥናት ሀሳብመኖሩን ገልጸዋል።</p>

<p>በመንግሥት መሥሪያ ቤቶች ያለውን የክፍያ ሥርዓትና የሥራ ሁኔታዎች
ማጥናት ከተጀመረ ከሦስት ዓመት በላይ እንደሆነው የገለጹት ኃላፊው፤ በዚህ ጊዜ ውስጥ የሥራ ሁኔታዎች ምን መምሰል እንዳለባቸው የሚጠቁምና ጥቅማ ጥቅሞችንም የሚያመለክት ጥናት ተዘጋጅቶ ለበላይ አካል ቀርቧል ብለዋል።</p>

<p>ገበያውንና የመንግሥትን አቅም ያገናዘበ ክፍያ እንዲኖር ማድረግ የጥናቱ ዋነኛ ዓላማ እንደሆነ ጠቁመው፤ የጥናቱ ውጤትም ባለሙያዎችን በመሳብ እንዲሁም በሥራ ቦታቸው ላይ እንዲቆዩ በማድረግ የበለጠ የሥራ ትጋት እንዲኖራቸው የሚያደርግ መሆኑን አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 1 ቀን 1994</a></p>

</body>
</html>	














