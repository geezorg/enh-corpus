<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በሱዳን ድንበር አካባቢዎች የንግድና ነፃ የሕዝቦች እንቅስቃሴን የሚያመቻቹ ንዑሳን ኮሚቴዎች ተቋቋሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያና በሱዳን ድንበር አካባቢዎች የንግድና ነፃ የሕዝቦች እንቅስቃሴን የሚያመቻቹ ንዑሳን ኮሚቴዎች ተቋቋሙ</h2>


<p>ኢትዮጵያና ሱዳን በድንበር ከተሞች የሚኖራቸውን ግንኙነት በማስመልከት ቀደም ሲል የደረሱባቸውን ስምምነቶች ወደ ተግባር ለማሽጋገር ሁለት ንኡሳን ኮሚቴዎችን አቋቋሙ።</p>

<p>የሁለቱ አገሮች ልዑካን ቡድኖች በጎንደር ከተማ ከትናንት በስቲያ ባካሔዱት ስብሰባ ያቋቋሟቸው ንዑሳን ኮሚቴዎች በድንበር አካባቢ የሚካሄደውን የንግድ ልውውጥ የተቀላጠፈ ለማድረግና ሌሎች ስምምነቶችን ሥራላይ ለማዋልምቹ ሁኔታዎችን የሚፈጥሩ ናቸው።</p>

<p>እንዲሁም የሁለቱ ሀገሮች ሕዝቦች ያለ ምንም ችግር እንዲገናኙ፣ ቱሪስቶችም ውጣ ውረድ በሌለበት ሁኔታ ወደ ሀገሮቹ እንዲገቡና እንዲወጡ ንኡሳን ኮሚቴዎቹ በጋራ እንደሚሠሩ በስብሰባው ላይ ተገልጿል።</p>

<p>ከሁለቱ ሀገሮች የመስተዳድር፣ የመከላከያ፣ የፖሊስና የኢምግሬሽን መሥሪያ ቤቶች በተውጣጡ አባላት የተቋቋሙት ንኡሳን ኮሚቴዎች በበርካታየጋራ ጉዳዮች ላይም ስምምነቶችን ተፈራርመዋል።</p>

<p>የሱዳን ልኡካን ቡድን መሪ ኮሌኔል መሐመድ አልፉታህ በዚሁ ጊዜ ባደረጉት ንግግር፤ በጋራ ስብሰባው በተደረገው ስምምነት መሠረት የተቋቋሙት ንኡሳን ኮሚቴዎች የሁለቱን ሀገሮች የትብብር ግንኙነቶች ወደ ላቀ ደረጃ እንደሚያሸጋገሩ እምነታቸው መሆኑን ገልጸዋል።</p>

<p>የኢትዮጵያ የልዑካን ቡድን መሪ አቶ ልዑል የኋላሸት በበኩላቸው ኮሚቴዎቹ ለሁለቱ ሀገሮች የወደፊት ግንኙነትና መቀራረብ መሠረት የሚጥሉ በመሆናቸው የኢትዮጵያ መንግስት ድጋፍ እንደማይለያቸው አስታወቀዋል።</p>

<p>አሥራ አምስት አባላት ያሉት የሱዳን ልዑካን ቡድን በጎንደር ከተማ የሚገኘውን የፋሲል ቤተመንግሥትንና ልዩ ልዩ ታሪካዊ ቦታዎችን ተዘዋውሮ ከጎበኘ በኋላ ወደ ሀገሩ ተመልሷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 26 ቀን 1994</a></p>

</body>
</html>	














