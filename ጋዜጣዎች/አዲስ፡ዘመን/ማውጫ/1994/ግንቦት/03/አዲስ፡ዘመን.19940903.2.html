<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኢትዮጵያ የባህር በር ባለቤትነት መብት ለድርድር እንዳይቀርብ ታፍኗል" ዶ/ር በየነ ጴጥሮስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የኢትዮጵያ የባህር በር ባለቤትነት መብት ለድርድር እንዳይቀርብ ታፍኗል" ዶ/ር በየነ ጴጥሮስ</h2>


<p>ዘሄግ ውስጥ የተሰየመው ዓለም አቀፍ ፍ/ቤት በኢትዮጵያና በኤርትራ መካከል በተነሳው የድንበር ይገባኛል ጥያቄ ላይ የሰጠውን ውሳኔ አስመልክቶ የአማራጭ ኃይሎች ም/ቤት ሊቀመንበር የሆኑትን ዶክተር በየነ ጴጥሮስን አነጋግረናቸዋል።</p>

<p>ድርጅታችሁ ውሳኔውን እንዴት ያየዋል ብለን ለጠየቅናቸው ጥያቄ ሲመልሱ፦ አንድ ወፍጮ የሰጡትን ነው የሚፈጨው፤ ውጤቱም በዚያው ነው የሚለካው። ስለሆነም የዚህን ዓይነት ሁኔታ ፈረንጆች (ጋርባገ ኢን፣ ጋርባገ ኦኡት)ይሉታል። ማለትም ወፍጮ ውስጥ እንክርዳድ ቢጨመር ውጤቱ ዞሮ ዞሮ የእንክርዳድ ዱቄት እንጂ ሌላ የሚረባ ነገር አይኖረውም ነው። የተሰጠው የድንበር ውሳኔም ቀድሞውንም ይደርሳል ብለን ከፈራነው ውሳኔ የወጣ አይደለም። ምክንያቶቹም ሁለት ናቸው፤ አንዱ "የቅኝ ግዛት ውሎች" የተባሉት ጊዜ ያለፈባቸውን ነገሮች ከታሪክ ሙዚየም ውስጥ አውጥቶ በኢትዮጵያ ላይ እንዲሠሩ ማድረግ ቀደም ባለ ጊዜ ጣሊያን ካደረሰው ጉዳት እጅግ የከፋ በደል በሀገሪቱና በህዝቡ ላይ ከሚያደርስ ሌላ ፋይዳ እንደሌለው እናውቅ ነበር። ሁለተኛው ምክንያት ለድንበር ማካለሉ መሠረት ተደርገው በኢሕአዴግ የተወሰዱት "የቅኝ ግዛት ውሎችም" ቢሆኑ እጅግ የከፋ ጉዳት በሀገሪቱና በሕዝቦችዋ ጥቅም ላይ እንዳያደርሱ በኢትዮጵያ ስም ቆርጦ የሚከራከር ተጠሪ ያለመኖሩ ነው። ራሱን በተጠሪነት ያቀረበው የኢሕአዴግ መንግሥት ታሪክ ይቅር በማይለው ደረጃ ክህደት ፈጽሟል። ይህንን ያደረገው የግልግል ዳኞቹም የህሊና ፍርድ ላይ እንዳይደርሱ ጣልቃ እየገባ "ተቃውሞዬን አንሽቻለሁ" በማለት ነበር። በዚህች ድሃ አገር አንጥሩ ሀብት እጅግ በጣም ውድ በሆነ ዋጋ የተገዙት ጠበቆችም ለሽፋን እንጂ የሙያ ግዴታቸውን በብቃታቸው ደረጃ እንዳይወጡ ተፅዕኖ የተደረገባቸው ሁኔታ እንደነበርም ከፍርዱ ውሳኔ ሀተታ ማየት ይችላል። ስለዚህ ውሳኔው ለኤርትራ ለዳር ድንበሯ የዓለም አቀፍ እውቅናን ሰጥቶ ሉዓላዊነቷን ለአንዴና ለሁሌም ያረጋገጠላት ሲሆን ለኢትዮጵያ በአዲስ ይዞታነት አንድም ክንድ መሬት ያልጨመረላት ነው። ይህ ሁኔታ ከተለምዶ የሉዓላዊነት ታሳቢዎች አንፃር ሲታይ ኢትዮጵያን እንወክላለን ያሉት ወገኖች ጉዳይ በጣም የሚያስገርምና ከሀገር ክህደት ተምሳሌቶች የመጀመሪያውን ደረጃ የያዘ ነው። ከኤርትራው አንፃር ሲታይ ግን ሀገሪቱን የወከሉ ወገኖች ያደረጓቸው እንቅስቃሴዎችና የወሰዷቸው እርምጃዎች ባብዛኛው ወጥነት ያላቸው ነበሩ። ይኸውም "የአንድ ሀገር ሉዓላዊነት የሚረጋገጠው በጦርነት ነው..." የሚለውን ባህል ተግባራዊ አድርገዋል። በጫሩትም የጦርነት ተግባር የዓለም አቀፉን ማኅበረሰብ በገላጋይነት እንዲገባ አድርገዋል። ኢትዮጵያንም ወደ ግልግል ዳኝነቱ እንድትገባ አስገድደዋታል። በዚህ እርምጃቸውም ኤርትራን ወክለው የቀረቡ ወገኖች ትልቅ ታሪክ ሠርተዋል ለሀገራቸውና ለቀጣዩም ትውልዳቸው።</p>

<p>ኢሕአዴግ "ተቃውሞውን አንስቻለሁ" እያለ ለመከራከሩ ምን ማስረጃ አለ? ተብለው ለተጠየቁት ሲመልሱ፦ ኮሚሽኑ ያወጣው 125 ገጽ የክርክር ሂደት በግልጽ ያሳያል። እዚያ ላይ ጠበቆቻችን ፆረና ፎርት ኳድሮና አክራርን የመሳሰሉ ቦታዎች የኛ ናቸው ብለው አለመከራከራቸው ይህንን ያረጋግጣል።</p>

<p>ውሳኔው በሀገራችን ላይ የሚያስከትለው ጉዳት ወይም የሚያስገኘው ጥቅም ምንድነው? ለሚለው ሲመልሱ፦ በቂ መረጃንና ሀቅን ሳይዙ ተከራክሮ መረታት ያለና ማንም በዳኝነትና በፍትህ መርሆች የሚያምን ሁሉ የሚቀበለው ጉዳይ ነው። ሀገራችንን የገጠማት ግን የዚህ ተቃራኒ ነው። ሕጋዊ መረጃዎቿን ይዞ የዓለም አቀፍ ሕግ በሚፈቅደው መሠረት ተገቢ መከራከሪያውቿን አንስታ በዓለም አቀፉ አደባባይ ፍትህ እንዳታገኝ ታግታ የተተከለችበት ሁኔታ ነው። እጅግ የሚገርመው ግን አጋቾቿ እንወክላታለን የሚሉ ወገኖች መሆናቸው ነው። እነዚህ ወገኖች ከየትኛው አካል ተፅዕኖ ደርሶባቸው ይህንን ሚና ለመጫወት እንደተገደዱ እስካላሳወቁ ድረስ በእነርሱ ላይ መፍረዳችን የግድ ነው። </p>

<p>ይህ ይግባኝ የሌለው ውሳኔ ያደረሰው ጉዳይ፤ 1ኛ/ የኢትዮጵያ ዜጐች የሆኑ ሕዝቦችን ከፈቃዳቸውና ፍላጐታቸው ውጪ ለማይፈልጉት ወገን አሳልፎ መስጠቱ፤ 2ኛ/ ካለአግባብ የኢትዮጵያን ሉዓላዊ መሬት አሳልፎ መስጠቱ፤ 3ኛ/ የኢትዮጵያን የባሕር በር ባለቤትነት መብት ለድርድር እንዳይቀርብ አፍኖ በመያዝ ጉዳዩ ዳግመኛም እንዳይነሳ በሚያስር መልኩ ማስወሰን ጐልተው የውጡ ናቸው።</p>

<p>ውሳኔው ያስገኘው ጥቅም ብለው ኢትዮጵያን ወከልን የሚሉ ወገኖች (ኢሕአዴጐች) የሚያወሩት ነገር አስቂኝና ከፍ ባለ ትዝብት ላይ የሚጥላቸውና ካከናወኑት ፀረ-የሀገር መብትና ጥቅም ተግባር ጋር የማይገናኝ ነው። ይኸውም "ሰላም ሰፍኖ ልማታችንን ለማጧጧፍ እንዲያመች የተወሰደ እርምጃ...." በጣም የሚያሳዝነው ይህንን ደሃና ምስኪን ሕዝብ እያምታቱ ግራ ለማጋባት ዘወትር የሚሉት ጉዳይ ነው። የአስተሳሰብ አክሮባት መሥራትንእንደ ቁም ነገር ይዘውት ያለምንተ ህፍረት የሚጠቀሙ የኢህአዴጎች ጉዳይ ነው። ምክንያቱም እስከ ቅርብ ጊዜ ድረስ "ሻዕቢያ ጦርነት ያወጀብን በድንበር ጉዳይ ሳይሆን በኢትዮጵያ ላይ የኢኮኖሚ ተጠቃሚነቱን ለመከላከል ነው ወዘተ...." ሲሉ የነበሩት ዛሬ ደግሞ በድንበር መካለሉ ምክንያት ሰላም ወርዶ ሁሉም ፊቱን ወደ ልማት ያዞራል ብለው በእርግጠኝነት የሚናገሩ መምሰላቸው ነው። ከዚህም በፊት በሽግግሩ መንግስት ዘመን ከኤርትራ ጋር ያለው ግንኙነት ሥርዓት እስካልያዘ ድረስ ግጭት ውስጥ ሊያስገባን ይችላል የሚል ሃሳብ ባቀረብንበት ወቅት "ይህ ስጋት የጦርነት ናፋቂዎችና የትምክህተኞች ነው ...ወዘተ" መባላችንን የምናስታውሰው ሲሆንና አሁን "ለሰላሙ መረጋገጥ እርግጠኛ ነን የሚሉ ወገኖች ይህንን እንደ ዋነኛ የድንበር ውሳኔው ጥቅም አድርገው ማቅረባቸው ተራ ወሬ እንደሆነ ይሰማና። ምክንያቱም ሰላምን በአንድ ሀገር የሚያደፈርሰው የድንበር ያለመረጋገጥ ብቻ አይደለም። በእኛ እምነት በኢትዮጵያ ሁኔታ ዋነኛው ሰላም አደፍራሽ የገዥው ፓርቲ (ኢህአዴግ) በፀረ ሰላም አቋሞቹ ናቸው እንጂ የውጭ ተፅዕኖ አይደለም።</p>

<p>አሁንም የአሰብ ጉዳይ ከድንበር መካለሉ ጋር መያያዝ ነበረበት ትላላችሁ ለምን አሰብን ለመውሰድ መሞከር የኤርትራ ሉዓላዊነት መጋፋት አይሆንም ብለን ለጠየቅናቸው ጥያቄ ሲመልሱም፦</p>

<p>የሚፈለገው በኢትዮጵያና በኤርትራ መሀከል በድንበርም ሆነ በባህር ወደብ ይገባኛል ጥያቄዎችን በዘላቂነት መፍታት እስከሆነ ድረስ የአሰ ብን ጉዳይ ከድንበር መካለሉ ጋር መያያዝ አይችልም የሚል ከዕውቀት ማነስ የመጣ ሳይሆን ኢትዮጵያን እንወክላለን የሚሉ ወገኖች ቀድሞውንም አሰብን አሳልፈው ለመስጠት ከገቡት ቃል የመነጨ ይመስላል። ይህ ጉዳይ ለኢትዮጵያ ሕዝብ ግልጽ ያልሆነና ወያኔን ሻዕቢያ ብቻ የሚያውቁት ነው።</p>

<p>በእኛ እምነት የኢትዮጵያን የአሰብ ወደብ ሕጋዊ ባለቤትነት በሚመለከት ከታሪካዊ የባለቤትነት መረጃዎች በተጨማሪ የተባበሩት መንግሥታት ሴኩሪት ካውንስል 1947 ዓ.ም በዚህ ጉዳይ ላይ የወሰነው ያልተሻረ ውሳኔ መኖሩ ነው። ይኸውም ኤርትራ ነፃ ሀገር ሆና መውጣት ካለባት በአሰብ በኩል ኢትዮጵያ የባህር በር ሊኖራት ይገባል የሚለው ነው። ስለሆነም የድንበር መካለሉ የግልግል ዳኝነት አካል ያስፈለገው ከኢትዮጵያ የተገነጠለቸው ኤርትራ ከኢትዮጵያ ጋር የሚኖራት ድንበሮችዋ ተለይተው እንዲታወቁ እስከሆነ ድረስ፤ ለኢትዮጵያዊነቱ የሚከራከረውና የሚታገለው የአፋር ሕዝብ መብትና የአሰብም ጉዳይ አብረው ታይተው በዓለም አቀፉ የዳኝነት መድረክ ላይ እልባት ሊያገኙ ይገባቸው ነበር።</p>

<p>"የአሰብን ጉዳይ ማንሳት የኤርትራን ሉዓላዊነት መጋፋት አይሆንም ወይ? " የሚለው የኢሕአዴግ የማስፈራሪያ አባባል ነው። ይህ ማስፈራሪያ በሁለት ምክንያቶች መሠረተ ቢስ ነው። አንደኛ በአሰብ ወደብ ላይ ኢትዮጵያ ያላትን የባለቤትነት መብት ትጠይቅ የምንለው ካሏት ዓለም አቀፍ የሕግ ድጋፍ አንፃር እንጂ እንደው ዝም ብሎ "ወደብ ያስፈልጋታል" ከሚለው የሌለን ይዞታ የራስ ለማድረግ ካለን ጉጉት ያለመሆኑ መረሳት የለበትም። ይህ ከተረሳ እንግዲያውስ ሌሎቹም የድንበር ጥያቄዎቻችን መነሳት የለባቸው። ምክንያቱም እነዚህም ይዞታዎች ከፊሉ በሕጋዊም ይሁን በሌላ የኤርትራ ይዞታነት ስር ናቸው። የሚገርመው ደግሞ ኤርትራ ከኢትዮጵያ በተገነጠለችበት ሂደት ውስጥ ኢትዮጵያን እወክላለሁ የሚለው ኢሕአዴግ የኢትዮጵያን መብት እያሳለፈ የሰጠባቸው ወይም በሌለው ሕዝባዊ ውክልና በሀገሪቱ መብቶች ላይ የወሰነባቸው ወቅቶች ብዙ እንደነበሩ እንደማንረዳ አድርጐ መገመቱ ነው። በዚህ ዘዴው አንድ ሕገ-ወጥ ክስተት እስከሚፈፀም ድረስ ከቆየ በኋላ "ይኽማ ያለቀለት ተግባር ስለሆነ የኤርትራን ሉዓላዊነት የሚጋፋ ነው ወዘተ..." በሚል ጥያቄ የሚያነሳው ወገን ሁሉ ይከሳል፣ ያስፈራራል። ስለሆነም ኤርትራ ከኢትዮጵያ ስትገነጠል የአሰብ ወደብ የኢትዮጵያ ባለቤትነት ጉዳይ ለድርድሩ መቅረብ እንዳለበት በሽግግሩ መንግስት ቻርተር ኮንፈረንስም ተነስቶ ውይይት የተደረገበት ጉዳይ ሆኖ እያለ፤ ኢሕአዴግ ይህንን ሳያደርግ በመቅረቱ የኢትዮጵያን መብትና ጥቅም በመቅረቱ የኢትዮጵያን መብትና ጥቅም አሳልፎ ስለመስጠቱ የሚቀርብበትን ወቀሳ መቀበል አይፈልግም። የመረጠው ስልት በአንፃሩ "ዝም በሉ" በማለት ማስፈራራት ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 3 ቀን 1994</a></p>

</body>
</html>	














