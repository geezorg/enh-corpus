<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሲዳማን ዞን ከአዋሳ ከተማ ለማስወጣት የተደረገው ውሳኔ ፀረ-ዴሞክራሲያዊ ነው ሲል ተቃዋሚ የፖለቲካ ፓርቲዎች ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሲዳማን ዞን ከአዋሳ ከተማ ለማስወጣት የተደረገው ውሳኔ ፀረ-ዴሞክራሲያዊ ነው ሲል ተቃዋሚ የፖለቲካ ፓርቲዎች ገለጹ</h2>


<p>የሲዳማ ሕዝብ ፍላጐትና ይሁንና ሳይጠየቅ የሲዳማ ዞን መስተዳድርን ከአዋሳ ከተማ ለማስወጣት የተደረገው ውሳኔ ፀረ-ዴሞክራሲያዊ ነው ሲሉ አራት የተቃዋሚ የፖለቲካ ድርጅቶች አስታወቁ።</p>

<p>የደቡብ ኢትዮጵያ ሕዝቦች ዴሞክራዊያዊ ህብረት፣ የኢትዮጵያ የሰላምና ዴሞክራሲ አማራጭ ኃይሎች ምክር ቤት፣ የኦሮሞ ብሔራዊ ኮንግረስና የመላው አማራ ሕዝብ ድርጅት ትናንት "መንግስት የሕዝቦችን የመብት ጥያቄዎች ለማፈን ሰላማዊ ሕዝብን በግፍ የመጨፍጨፍና እርስ በርስ የማጋጨት እርምጃዎቹን በአስቸኳይ ማቆም አለበት" በሚል ርዕስ ባወጡት የጋራ መግለጫ በሕጋዊ መንገድ ሰላሚዊ ሰልፍ የወጣው የሲዳማ ሕዝብ ያደረገው እንቅስቃሴ ሕገ መንግስታዊ መብቱ መሆኑን ሙሉ በሙሉ እናምናለን ብለዋል።</p>

<p>እስካሁን ባለው መረጃ ቢያንስ ከ38 ሰዎች በላይ መገደላቸውን የገለጸው መግለጫው፣ ቁጥራቸው በትክክል ያልታወቁ እጅግ በርካታ ሰላማዊ ሰዎች ከባድና ቀላል የመቁሰል አደጋ ደርሶባቸዋል፤ ብዙዎችም ከሕግ አግባብ ውጪ ታፍነው ታስረዋል ብሏል።</p>

<p>የፖለቲካ ፓርቲዎቹ የጋራ መግለጫ አያይዞም በሕገመንግሥቱ የተፈቀደውን ሰላማዊ ሰልፍ የማድረግ የሕዝብ መብት በወታደራዊ ኃይል ለማፈን እየተወሰደ ያለው የግፍ ጭፍጨፋ በአስቸኳይ እንዲቆምና ሕዝብ በሰላማዊ መንገድ ሃሳቡንና ተቃውሞውን የመግለጽ መብቱ ያለአንዳች ገደብ እንዲከበር ጠይቋል።</p>

<p>መግለጫው ከሲዳማ፣ በሸካ መዥንገር በአጠቃላይም የደቡብ ሕዝቦችና የኦሮሞ ሕዝብ ሕገ መንግስታዊ መብቱን ለማስከበር ባዶ እጁን በተሰበሰበበት ቦታ ሁሉ በጥይት እንዲጨፈጨፍ ያስደረጉ ባለሥልጣናትና ጨፍጫፊዎች በአስቸኳይ ለፍርድ እንዲቀርቡ እንዲደረግ ሲልም ጠይቋል።</p>

<p>በመንግሥት ኃይሎች የተፈፀመውን ጭፍጨፋ ለማድፈን ሲባል የሲዳማን ሕዝብ ከሌላው ሕዝብ ጋር በማጋጨት አለመረጋጋቱ እንዲባባስ በማድረግ ባጋጣሚው መብታቸውን ለማስከበር በሰላማዊ መንገድ የሚንቀሳቀሱትን ዴሞክራሲያዊ ኃይሎች ለመጨፍለቅ የሚደረገው ስውር ደባ መግለጫው ይቁምብሏል።</p>

<p>በመከላከያን የፖሊስ ሠራዊት አባላት የአገር ደህንነትን ለመጠበቅናሕገ መንግስቱን ለማስከበር የሕዝብ አደራ የተቀበሉና በሕዝብ ገንዘብ የሚተዳደሩ መሆናቸውን ዘንግተው፣ ሕገ መንግሥቱ ከሚፈቅደው ውጪ በራሳቸው ወገን ላይ የሚፈጽሙት ጭፍጨፋ ሠራዊቱ ከተቋቋመበት ዓላማና ግዳጅ ውጪ ነው ሲልም መግለጫው ገልጿል።</p>

<p>መግለጫው በተጨማሪም በሲዳማም ሆነ በሌሎች አካባቢዎች ባሉ ሰላማዊ ሕዝቦች ላይ በተወሰደው የግፍ እርምጃ ጉዳት ለደረሰባቸው ሰዎችና ቤተሰቦቻቸው መንግሥት ተገቢውን ካሣ እንዲከፍላቸው ሲል ጠይቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 23 ቀን 1994</a></p>

</body>
</html>	














