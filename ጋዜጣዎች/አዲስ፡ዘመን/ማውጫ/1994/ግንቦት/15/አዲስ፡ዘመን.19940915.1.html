<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግሥት የሰላም ሂደቱን አደጋ ላይ የሚጥሉ አፍራሽ እርምጃዎች እየወሰደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ መንግሥት የሰላም ሂደቱን አደጋ ላይ የሚጥሉ አፍራሽ እርምጃዎች እየወሰደ ነው</h2>


<p>የኤርትራ መንግሥት ባለፉት ጥቂት ቀናት በኢትዮጵያና ኤርትራ በመካሄድ ላይ ያለውን የሰላም ሂደት አደጋ ላይ የሚጥሉ እጅግ አፍራሽ እርምጃዎች መውሰዱን የኢትዮጵያ መንግሥት አስታወቀ።</p>

<p>የውጭ ጉዳይ ሚኒስቴር የመንግሥትን አቋም ገልጾ ትናንት እንዳስታወቀው የኤርትራ ፕሬዚዳንት ግንቦት 9 ቀን 1994ዓ.ም ለድንበር ኮሚሽኑ ፕሬዚዳንት የፃፉት ደብዳቤና በተከታዩ ቀንም በአገሪቱ የውጭ ጉዳይ ሚኒስቴር የወጣው ጋዜጣዊ መግለጫ የኮሚሽኑን ተዓሚነት የተፈታተነበትና የኤርትራ መንግሥት ለሰላም ሂደቱ ቀጣይነት ያለውን ቁርጠኝነት በከፍተኛ ደረጃ ጥርጣሬ ውስጥ ያስገቡ ናቸው።</p>

<p>የኤርትራ መንግሥት የድንበር ኮሚሽኑን ሕልውናና ተዓሚነት የሚፈታተን ትችት በመሰንዘር የኮሚሽኑ ተግባር እንዲደናቀፍ ለማድረግ መሞከሩ የሰላም ሂደቱ እንዲቀጥል ለሚሹ ማናቸውም አካላት አሳሳቢ ሁኔታ እንደሚፈጥር የኢትዮጵያ መንግሥት መግለጹን ሚኒስቴሩ አስታውቋል።</p>

<p>ከኢትዮጵያ መንግሥት የተሰጠ መግለጫ</p>

<p>የኤርትራ መንግሥት ባለፉት ጥቂት ቀናት ውስጥ ብቻ በኢትዮጵያና ኤርትራ መካከል በመካሄድ ላይ ያለውን የሰላም ሂደት አደጋ ላይ የሚጥሉ ሁለት እጅግ አፍራሽ እርምጃዎችን ወስዷል። የኤርትራው ፕሬዚዳንት እ.ኤ.አ ሜይ 17 ቀን 2002 ለኢትዮ-ኤርትራ የድንበር ኮሚሽን ፕሬዚዳንት የፃፉት ደብዳቤ እንዲሁም እ.ኤ.አ ሜይ 18 ቀን 2002 ከኤርትራ ውጭ ጉዳይ ሚኒስቴር የወጣው ጋዜጣዊ መግለጫ ኤርትራ የድንበር ኮሚሽኑን ተዓማኒነት የተፈታተነችበትና የኤርትራ መንግሥት ለሰላም ሂደቱ ቀጣይነት ያለውን ቁርጠኝነት በከፍተኛ ደረጃ ጥርጣሬ ውስጥ ያስገቡ ናቸው።</p>

<p>ሁኔታውን ይበልጥ አሳሳቢ የሚያደርገው ደግሞ የኤርትራ መንግሥት ይህን መሠል አመለካከት የሚያንፀባርቀው የሰላም ሂደቱ ወሳኝ ደረጃ በደረሰበትና የድንበር ኮሚሽኑ ከሁለቱም መንግሥታት ጋር በመነጋገር የድንበሩን በመሬት ላይ የማካለል ሥራ የሚረዱ አሠራሮችን በመዘርጋት ላይ ባለበት በአሁኑ ወቅት መሆኑ ነው።</p>

<p>የኤርትራው ፕሬዚዳንት በተለይም ኮሚሽኑ የራሱን የሥራ መመሪያ በመጣስ የድንበር ውሳኔውን በላከበት ወቅት የቅኝ ግዛት ስምምነቶችንና አግባብነት ያላቸውን ዓለም አቀፍ ሕጎች አለመከተሉን፣ ሥራውን በምስጢር አለማከናወኑን፣ አንዱ ወገን ባላወቀበት ሁኔታ ጉዳዮችን ማስተናገዱን፣ የሰጠውን ውሳኔ በአግባቡ በቀረቡት ማስረጃዎች ላይ ብቻ አለመመስረቱን፣ ከፖለቲካ ተፅዕኖ እራሱን አለመከላከሉን እንዲሁም የመጨረሻና አስገዳጅ ውሳኔ ማስተላለፍ አልቻለም በማለት የኮሚሽኑን ሕልውናና ተዓሚነት የሚፈታተን ትችት ሰንዝረዋል።</p>

<p>እንዲህ ዓይነቱ አመለካከት በተለይም ከኤርትራው መሪ በቀጥታ መሰንዘሩ ጉዳዩን የበለጠ አሳሳቢ ከማድረጉም በላይ የኮሚሽኑን ተግባር እንዲደናቀፍ የሚያደርግ ነው።</p>

<p>በኤርትራው የውጭ ጉዳይ ሚኒስቴር የወጣው ጋዜጣዊ መግለጫም ቢሆን የሰላም ሂደቱ እንዲቀጥል ለሚሹ ማናቸውም አካላት አሳሳቢ ሁኔታን የሚፈጥርባቸው ነው። መግለጫው የድንበር ኮሚሽኑን የሙያ ብቃትና ተዓማኒነት ጥያቄ ውስጥ በማስገባት የተሰጠ ከመሆኑም በላይ የተለመደውን የኤርትራን መንግሥት ተጨባጭ ሁኔታዎችን አዛብቶ የማቅረብ ተግባሩን እንደቀጠለበት ያመላከተ ነው።</p>

<p>ጋዜጣዊ መግለጫው የኤርትራ መንግሥት አገዛዝ ዋነኛ መግለጫ የሆነውን ሀሰትን የመንዛትና ሁኔታዎችን የማዛባት የተለመደ ባህሪ ያሳየ ሲሆን በተለይም ኤርትራ የኮሚሽኑን የማጥላላት አቋም የኢትዮጵያ መንግሥት አቋምም እንደሆነ አድርጎ ለማቅረብ የታለመ ነው።</p>

<p>የኢትዮጵያ መንግሥት ለሰላም ሂደቱ መሳካት ያለውን ሙሉ ቁርጠኝነት በድጋሚ ያረጋግጣል። ኢትዮጵያ በድንበር ኮሚሽኑ ፊት በሔግ የሚደረገው ስብሰባ ፍሬያማ እንደሚሆንም የምትጠብቅ ሲሆን በኮሚሽኑ የሥነ-ሥርዓት ደንብ መሠረት የድንበር ማካለሉ ተግባር በመሬት ላይ ለማከናወን የሚያስችለው ሥርዓትም ሁለቱን ወገኖች በማማከር በቅርቡ ሊተገበር እንደሚችል ተስፋ ታደርጋለች።</p>

<p>በኮሚሽኑ የሥነ-ሥርዓት ደንብ በተለይም በአንቀጽ 28፣29 እና 30 ላይ በግልጽ እንደተጠቀሰው ኢትዮጵያ ለኮሚሽኑ ያቀርበቻቸው የትርጓሜ፣ የማረሚያ እና የምክክር ጥያቄዎች ውሳኔውን በትክክል ለማስፈፀም በማሰብብቻ የቀረበ መሆኑን ማሳወቅ ትፈልጋለች።</p>

<p>ኢትዮጵያ ለሰላሙ ሂደት ያላትን ዝግጁነትና የድንበር ኮሚሽኑን ውሳኔ ያለምንም ማወላወል እንደ መጨረሻውና አስገዳጅ አድርጋ መቀበሏን በድጋሚ አረጋግጣለች።</p>

<p>በተጨማሪም ኢትዮጵያ የድንበር ኮሚሽኑን ተዓሚኒነት ጥያቄ ውስጥ አላስገባችም፤ በአንፃሩ ግን የኤርትራ መንግሥት የድንበር ኮሚሽኑንም ሆነ የኮሚሽኑን ውሳኔ ሕጋዊነት ጥያቄ ውስጥ በማስገባት ከሰላም ሂደቱ ለማፈንገጥ የማይሆኑ ምክንያቶችን በመፍጠር ላይ ይገኛል።</p>

<p>በመሆኑም የኤርትራ መንግሥት የሰላሙን ሂደት የሚጎዳ ተግባር ከመፈጸም እንዲቆጠብ ኢትዮጵያ አጥብቃ ታሳስባለች።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 15 ቀን 1994</a></p>

</body>
</html>	














