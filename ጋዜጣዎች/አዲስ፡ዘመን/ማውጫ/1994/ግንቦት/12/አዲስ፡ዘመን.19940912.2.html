<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቡና ላይ ከተከሰተው የዋጋ ማሽቆልቆል ጋር በተያያዘ የተፈጠረውን ችግር ለመቅረፍ መንግሥት ጥረት እያደረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቡና ላይ ከተከሰተው የዋጋ ማሽቆልቆል ጋር በተያያዘ የተፈጠረውን ችግር ለመቅረፍ መንግሥት ጥረት እያደረገ ነው</h2>


<p>የኢትዮጵያ የቡና ዋጋ የዓለም አቀፉን የገበያ ሁኔታ በመከተል በተከታታይ እየወረደ የመምጣቱን ችግር ለመቋቋም መንግሥት የገበሬውንና የነጋዴውን ገቢ ለማሻሻል የሚያስችል የገቢ ግብርና የታስክ ማሻሻያዎች ማድረጉን የቡናና ሻይ ባለሥልጣን አስታወቀ።</p>

<p>በበጀት ዓመቱ ዘጠኝ ወራት 62 ሺ 66፤ ቶን ቡና ወደውጭ ተልኮ 96 ነጥብስድስት ሚሊዮን የአሜሪካን ዶላር ገቢ ተገኝቷል።</p>

<p>የባለሥልጣኑ ሥራ አስኪያጅ አቶ ጸጋዬ ብርሃኔ ከትናንት በስቲያ እንደገለጹት፤ የቡና ዋጋ መውረድ በኢትዮጵያ አምራች ገበሬዎችና በዘርፉ በተሰማሩ ነጋዴዎች ላይ ገቢን የመቀነስ ሁኔታ እያስከተለ ይገኛል።</p>

<p>መንግስት የቡና አምራች ገበሬውንና በቡና ንግድ የተሰማራውን ኀብረተሰብ ለማበረታታትና በሥራው በቀጣይነት እንዲገፋ ለማድረግ በርካታ ጠቃሚ እርምጃዎችን እየወሰደ ነው ብለዋል።</p>

<p>ከነዚህ እርምጃዎች መካከልም የወጪ ንግድ ታክስ ካለፈው ሚያዝያ ወርጀምሮ እንዲሻሻል፣ የኮንትራት ጊዜ ገደብ ከ90 ወደ 180 ቀናት ከፍ እንዲል የማድረግና በቡና ላይ የተሰማሩ ነጋዴዎች ይከፍሉት የነበረው የአምስት በመቶ የገቢ ግብር እስከ ሰኔ 30 ቀን 1994 ዓ.ም እንዳይከፍሉ ማድረግ ይገኝበታል።</p>

<p>እንዲሁም በክልል የፋይናስ ቢሮዎች የሚሰበሰበው አምስት በመቶ የሽያጭ ታክስ ለቡና አቅራቢዎች ተመላሽ የሚሆንበት ዘዴ እንዲቀየስ ለሚመለከተው አካል ጥያቄ የቀረበ መሆኑን ጠቁመው፤ ታክሱ የሚከፈለው የቡና ዋጋ ከፍተኛ የነበረበትን ዓመት መሠረት በማድረግ ስለሆነም ይህንኑ መንግሥት ከክልሎች ጋር በመነጋገር ለማስተካከል መቻሉን ተናግረዋል።</p>

<p>ለዓለም ቡና ዋጋ መውረድ እንደ መንስዔነት የሚጠቀሰው የቡና ምርት በከፍተኛ መጠን እየጨመረ መምጣት መሆኑን ያመለከቱት ሥራ አስኪያጁ ለምርቱ መጨመር ዋናው ምክንያት ብራዚልና ቬትናም በዓለም አቀፍ ደረጃ በቡና ንግድ ላይ ሊያስከትል የሚችለውን ተፅዕኖ ባለመገንዘብ የቡና ምርታቸውን መጠን በማሳደጋቸው እንደሆነ ከተለያዩ ዘገባዎች መረዳት መቻሉን ተናግረዋል።</p>

<p>የዓለም የቡና ምርት ባለፉት ሦስት ዓመታት 17 በመቶ ሲያድግ ፍጆታው ግን የጨመረው በአምስት በመቶ ብቻ እንደሆነ ያመለከቱት ሥራ አስኪያጁ ይህም በየዓመቱ ከፍተኛ መጠን ያለው የቡና ምርት ከፍጆታ በላይ እየሆነበትርፍነት በክምችት እየተያዘ እንዳለ የሚያሳይ ነው ብለዋል።</p>

<p>ለወደፊቱ አገሪቱ በምርት አቅርቦት፣ በኤክስፖርትና በውጭ ምንዛሬ ግኝት ረገድ በዓለም ደረጃ የተከሰተውን መዋዠቅ ለመቋቋም ቡና በብዛትና በጥራት ለዓለም ገበያ በማቅረብ ከፍተኛ ተወዳዳሪ ሆኖ መቅረብ እንደሚያስፈልግ ጠቁመው፤ ለዚህም ሰፊ የማስተዋወቅ ሥራ መስራት የሚጠበቅ መሆኑን አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 12 ቀን 1994</a></p>

</body>
</html>	














