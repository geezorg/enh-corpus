<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሲቪል ሰርቪስ ማሻሻያው ከ3-5 ዓመታት የደመወዝ ማሻሻያ ክለሳ ለማድረግ እንደሚያስችል ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሲቪል ሰርቪስ ማሻሻያው ከ3-5 ዓመታት የደመወዝ ማሻሻያ ክለሳ ለማድረግ እንደሚያስችል ተገለጸ</h2>


<p>በሲቪል ሰርቪሱና በገበያው መካከል ያለውን ልዩነት በማጥናት ከ3-5 ዓመታት ባለው ጊዜው ውስጥ የደመወዝ ማሻሻያ ክለሳ እንደሚያደግር ተገለጸ።</p>

<p>በጠቅላይ ሚኒስትር ጽሕፈት ቤት ለሦስት ቀናት የተካሄደውና ኮሚሽነሮችና የተለያዩ ድርጅቶች ዋና ሥራ አስኪያጆች የተሳተፉበት ሴሚናር ትናንት ሲጠናቀቅ ተሳታፊዎቹ ባካሄዱት ውይይት ላይ እንደተገለጸው፤ ቀደም ሲል በተደረገው ጥናት የደመወዝ ማሻሻያ ቢደረግም በአሁኑ ወቅት በሲቪል ሰርቪሱና በገበያው ያለውን ልዩነት ለማወቅ ሁለተኛ ዙር ጥናት እየተካሄደ ነው።</p>

<p>ከዚህ ዓመት ጥር ወር ጀምሮ ተግባራዊ በሆነው የደመወዝ ማሻሻያ የመነሻ ደመውዝ 200 ብር መደረጉንና ይህ በአገሪቱ ካለው ገበያና ከግል ተቋማት ጋር ሲነፃፀር ብልጫ እንዳለው ተሳታፊዎቹ አስታውቀዋል።</p>

<p>ከፍተኛ ደረጃ የሚጠይቁ ሙያዎች ግን የደመወዝ ማሻሻያው ቢደረግም ከገበያው ጋር ሊወዳደር እንደማይችል አመልክተዋል። ይህም ወደፊት በየጊዜው በሚካሄዱ ጥናቶች ሊሻሻል እንደሚችል ገልጸዋል።</p>

<p>የሠራተኞችን የተለያዩ ጥቅማ ጥቅሞች የቤት ኪራይንና የትራንስፖርትአገልግሎትን በተመለከተ በቀረቡት ጥያቄዎች ላይ የሴሚናሩ ተሳታፊዎች ባካሄዱት ውይይት የማሻሻያው ፕሮግራም ጥናት ሲካሄድ ሁለቱም ጉዳዮች መታየታቸውንና እነዚህን ጥቅማ ጥቅሞች ለሲቪል ሰርቪሱ ለማቅረብ የአገሪቱ ኢኮኖሚ ሊሸከመው እንደማይችል አመልክተዋል።</p>

<p>የሴሚናሩ ተሳታፊዎች ባካሄዱት ውይይት ላይ እንዳመለከቱት በአሁኑ ወቅት 362 ሺ የሚሆኑ የመንግሥት ሠራተኞች አሉ።</p>

<p>ለእነዚህ ሠራተኞች በየመሥሪያ ቤቱ አውቶቡሶችን በመግዛት ጧትና ማታ ብቻ ከማመላለስ ይልቅ የትራንስፖርቱን መስክ ለማሳደግ ከተቻለ የሠራተኛውንና የመላውን ሕዝብ ፍላጎት ማርካት እንደሚቻልም ተናግረዋል።</p>

<p>የቤት ኪራይ አበልን በተመለከተም ሠራተኞች በየመሥሪያ ቤቶቻቸው አማካኝነት የኅብረት ሥራ ማኅበራትን በማቋቋምና ከባንክ ገንዘብ በመበደር ቤት የሚሠሩበት ሁኔታ ቢፈጠር በቀላሉ የቤት ባለቤት ለመሆን የሚችሉበት ሁኔታ እንደሚመቻች አመልክተዋል።</p>

<p>በቦርድ የሚተዳደሩ መሥሪያ ቤቶችን በተመለከተም የሴሚናሩ ተሳታፊዎች ባካሄዱት ውይይት በቦርድ የሚተዳደሩ ሠራተኞች ለጊዜው ባለው ሁኔታ ቢቀጥሉም ወደፊት በሚካሄደው ጥናት አንድ ወጥ የሲቪል ሰርቪስ አሠራር ተግባራዊ እንደሚሆን አስረድተዋል።</p>

<p>ተሳታፊዎቹ በውይይቱ ላይ እንደተናገሩት እንደማንኛውም አገር ሁሉ በኢትዮጵያ ለባለሥልጣናት የሚከፈለው ክፍያ ከገበያ ዝቅ ያለ ነው። ለዚህም ምክንያቱ ባለሥልጣናት ለሕዝብ በሚሰጡት አገልግሎት ባላቸው ቁርጠኝነት የሚያገኙት እርካታ ከፍተኛ በመሆኑ ነው ብለዋል።</p>

<p>ኮሚሽነሮችና የተለያዩ ድርጅቶች ዋና ሥራ አስኪያጆች በተሳተፉበት ሴሚናር ላይ አቶ ተፈራ ዋልዋ የአቅም ግንባታ ሚኒስትር እንደተናገሩት ፤ የሠራተኞችን አቅምና ችሎታ ለመጠቀም ሠራተኞችን መንከባከብ የመጀመሪያው ተግባር መሆን ይኖርበታል።</p>

<p>ይህ አስተሳሰብ እስካሁን በሲቪል ሰርቪሱ ውስጥ የለም ያሉት አቶ ተፈራ በሁሉም አቋማት ይህ ተግባራዊ መሆን እንዳለበት አስታውቀዋል።</p>

<p>የሠራተኞች ጥቅማ ጥቅም የደመወዝ ማሻሻያ መሠረቱ የአገሪቱ ኢኮኖሚያዊና ማኅበራዊ ለውጥ በመሆኑ ሁሉም ለለውጡ ጥረት ማድረግ እንዳለበት አሳስበዋል።</p>

<p>ለሦስት ቀናት የተካሄደው ይህ ሰሚናር ትናንት ማምሻውን ሲጠናቀቅ የቅም ግንባታ ሚኒስትሩ እንደገለጹት፤ ሁሉም መንግስታዊ ተቋማት የሲቪል ሰርቪስ ማሻሻያ ፕሮግራምን ከሚቀጥለው ዓመት መስከረም ወር ጀምሮ ተግባራዊ ለማድረግ እስከ መስከረም 1995 ዓ.ም ባለው ጊዜ ቅድመ ዝግጅቶችን ማጠናቀቅ አለባቸው።</p>

<p>ማሻሻያውን ተግባራዊ የሚያደርጉ የሲቪል ሰርቪስ ማሻሻያ አካል በየአንዳንዱ ድርጅት መቋቋም እንዳለበትም አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 4 ቀን 1994</a></p>

</body>
</html>	














