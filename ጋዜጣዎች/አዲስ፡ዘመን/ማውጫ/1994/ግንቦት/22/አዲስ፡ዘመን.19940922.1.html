<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሮም የሚገኘው የአክሱም ሐውልት በመብረቅ ተመታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሮም የሚገኘው የአክሱም ሐውልት በመብረቅ ተመታ</h1>


<p>በኢጣሊያን ዋና ከተማ ሮም የሚገኘው የአክሱም ሐውልት ሰኞ ሌሊት በሀገሪቱ በጣለው ከባድ ዝናብ ሳቢያ በወረደው መብረቅ የሐውልቱ ጫና ባንድ ወገን አካባቢ ጉዳት እንደደረሰበት የውጭ ጉዳይ ሚኒስቴር አስታወቀ።</p>

<p>በሚኒስቴሩ የፕሬስ ኢንፎርሜሽንና ዶክሜንቴሽን ዋና ዳይሬክቶሬት ትናንት በላከው መግለጫ መብረቁ በግራ በኩል ያለውን የሐውልት ጫፍ ከበስተኋላው የሸረፈው ሲሆን፤ በመብረቁ የተመታው የሐውልቱ ቁራጭም ወርዶበአንድ በኩል የሐውልቱን መሠረት እንደሸረፈው አመልክቷል።</p>

<p>በኢጣሊያኑ ፋሺሽት መሪ በነበረው ቪኑቶ ሙሶሎኒ ትዕዛዝ እ.ኤ.አ በ1937 ከኢትዮጵያ ተዘርፎ የተወሰደውን በዚሁ ሐውልት ላይ የደረሰውን ዝርዝር ጉዳት በሮም የሚገኘው የኢትዮጵያ ኤምባሲ በመመልከት ላይ እንደሚገኝም መግለጫው ገልጿል።</p>

<p>የአክሱም ሐውልት በኢጣሊያን ዋና ከተማ ሮም በሚገኘው የተባበሩት መንግሥታት የምግብና እርሻ ድርጅት ዋና ጽሕፈት ቤት ፊት ለፊት ቆሞ ይገኛል።</p>

<p>ኢትዮጵያ ይህን ቅርስ ለማስመለስ ብሄራዊ ኮሚቴ አቋቁማ ጥረት እያደረገች መሆኑ ይታወቃል። የኢትዮጵያ ታሪካዊ ቅርስ በሆነው የአክሱም ሐውልት ላይ የደረሰው ጉዳት የኢጣሊያ መንግሥት ሐውልቱን በገባው ስምምነት መሠረት በወቅቱ ባለመመለሱና ለሐውልቱ ደኅነት፣ ጥበቃና እንክብካቤ ምንም ዓይነት ትኩረት ባለመስጠቱ ነው ሲል የወጣቶች የስፖርትና ባህል ሚኒስቴር አስታወቀ።</p>

<p>ሚኒስቴሩ ትናንት ባወጣው መግለጫ ላይ ይህ ዓይነቱ ጉዳይ እንዳይደርስ እንደ ኢጣሊያ ባሉ የእድገትና ሥልጣኔ ደረጃ ላይ በሚገኙ አገሮች ቀርቶ በታዳጊ አገሮች እንኳን ትላልቅ ፎቆችና ታሪካዊ ቅርሶችን ከመብረቅ ለመከላከል የሚያስችሉ መሣሪያዎች በመትከል በቀላሉ መጠበቅ እንደሚቻል ግልጽ ነው ሲል አመልክቷል።</p>

<p>በመሆኑም የኢጣሊያ መንግሥት ለሐውልቱ ደኅንነት፣ ጥበቃና እንክብካቤ ምንም ዓይነት ትኩረት ባለመስጠት ለደረሰው ለዚህ ጉዳት ተጠያቂ ነውሲልም ገልጿል።</p>

<p>የኢጣሊያ መንግሥት በ1947 ሐውልቱን ጨምሮ ሌሎች በጦርነቱ ጊዜ የተዘረፉ ንብረቶችንና ቅርሶችን ለመመለስ የገባውን ግዴታ በሆነ ባልሆነ ሰበብ አለማክበሩ የኢትዮጵያ ሕዝብንና መንግሥትን እንዲሁም የኢትዮጵያ ወዳጆች የሆኑትን ሁሉ ያሳዘነ ጉዳይ መሆኑንም አስታውቋል።</p>

<p>በተለይ ሐውልቱ እንዲመለስ የኢትዮጵያ ሕዝብና መንግሥት ላለፉት አሥርት ዓመታት ያደረጉት ዲፕሎማሲያዊ ጥረት በኢጣሊያ ወገን ቸልተኝነት ሳይሳካ መቅረቱን ያስታወሰው ሚኒስቴሩ፣ በቅርቡ ጠቅላይ ሚኒስትር መለስ ዜናው ለኢጣሊያ አቻቸው መንግሥታቸው ሐውልቱን ለመመለስ የገባውን ቃል እንዲያከብርና ሐውልቱ ያለምንም መዘግየት እንዲመለስ ደብዳቤ መጻፋቸው አመልክቷል።</p>

<p>የኢጣሊያ መንግሥት በቅርቡ ሐውልቱን ለመመለስ በቴክኒክ ችግር ሳቢያ የሚያቀርበው ሰበብ በኢትዮጵያ ዘንድ ተቀባይነት እንደሌለው አስታውቋል።</p>

<p>የኢትዮጵያ ሕዝብና መንግሥትም ሐውልቱ ያለምንም መዘግየት የቅርሱ ባለቤት ለሆነው የኢትዮጵያ ሕዝብ እንዲመለስ አጥብቆ ይጠይቃል ሲልም ገልጿል።</p>

<p>የተዘረፉ ቅርሶች ለባለቤቱ እንዲመለሱ እንቅስቃሴ የሚያደርጉ ዓለም አቀፍ ማኅበራትና አካላት እንዲሁም በአገር ውስጥና በውጭ ያሉ ኢትዮጵያውያንና ወዳጆች ሁሉ የኢጣሊያ መንግሥት ቃሉን አክብሮ ሐውልቱን እንዲመልስ ግፊትና ጫና እንዲያደርጉ ሚኒስቴሩ ጥሪ አቅርቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 22 ቀን 1994</a></p>

</body>
</html>	














