<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባለሥልጣናትን ለመቆጣጠር የሚያስችል የኢንፎርሜሽን ሥርጭት ደንብ እንደሚወጣ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ባለሥልጣናትን ለመቆጣጠር የሚያስችል የኢንፎርሜሽን ሥርጭት ደንብ እንደሚወጣ ተገለጸ</h2>


<p>መንግሥት የሀገርን ደህንነትና የሕዝብ ጥቅምን የማይጐዱ መረጃዎችንየማይሰጡና ሕዝብ ማወቅ ያለበትን ጉዳይ የሚከለክሉ በተለያየ እርከን ላይ የሚገኙ ባለሥልጣናትን ለመቆጣጠር የሚያስችል የኢንፎርሜሽን ሥርጭትና የጋዜጠኞች የሥነ-ምግባር ደንብ ለማውጣት በዝግጅት ላይ መሆኑ ተገለጸ።</p>

<p>የኢትዮጵያ ዜና አገልግሎት የተመሠረተበት 60ኛ ዓመት የአልማዝ ኢዮቤልዩ በዓል ምክንያት በማድረግ ትናንት በአዲስ አበባ ሒልተን በተካሄደው ሲምፖዚያም ላይ እንደተገለፀው፤ በኢትዮጵያ የተጀመረውን የዴሞክራሲያዊ ሥርዓት ግንባታና ሙስናን በመዋጋት በኩል የመገናኛ ብዙኃን ሚና ከፍተኛ ነው።</p>

<p>የማስታወቂያ ሚኒስቴር ዴኤታና የኢትዮጵያ ዜና አገልግሎት የቦርድ ሰብሳቢ ወ/ሮ ነፃነት አስፋው ሲምፖዚየሙን በንግግር በከፈቱበት ወቅት እንዳስታወቁት፣ መንግስት የጋዜጠኝነትን ሙያ ለማጠናከር ባለፉት 10 ዓመታት ያደረገውን እንቅስቃሴ አሁንም አጠናክሮ ይቀጥልበታል።</p>

<p>አራቱም የልማት ኃይሎች ማለትም መንግስት ሕዝቡ፣ የልማት ማኅበራትና የግል ባለሀብቱ በሀገራችን ሰላም ዴሞክራሲና ልማት እንዲረጋገጥ በሚያደርጉት ጥረት የኢዜአ ጋዜጠኞችም ሆኑ ሌሎች የመገናኛ ብዙኃን ባለሙያዎች ሕዝቡን እያዝናኑ የማሳወቅና የማስተማር ድርሻቸው ከፍተኛ መሆኑን ወ/ሮ ነፃነት አረጋግጠዋል።</p>

<p>ወ/ሮ ነፃነት አያይዘውም ጋዜጠኞችና ባለሙያዎች በአሁኑ ወቅት በሀገራችን እየተስፋፋ ያለውን ኤድስንና ፀረ-ዕድገት የሆነውን ሙስናን እንዲሁም የሥርዓቱ አደጋዎች የሆኑትን ጥገኝነትን፣ ትምህክተኝነትን፣ ጠባብነትንና ጐሰኝነትን ያለምህረት ለመዋጋት ጋዜጠኞች ራሳቸው በቅድሚያ ከእነዚህ የሀገርና የሕዝብ ጠንቅ ከሆኑት እኩይ ተግባራት የጸዱና ለሙያው ሥነ-ምግባር የተገዙ መሆን ይኖርባቸዋል ብለዋል።</p>

<p>መገናኛ ብዙኃን ነፃ በሆነ መንገድ የመንግሥትን ቁልፍ ተግባራት በቅርበት እየተከታተሉ ሕዝብን የማስተማርና የማሳወቅ ኃላፊነት አለባቸው ያሉት ወ/ሮ ነፃነት፤ ይህም ሲባል በአንድ በኩል በጐ በጐሥራዎችን፣ የተገኙ ድሎችንና ውጤቶችን በትክክለኛ ይዞታቸው ሕዝብ እንዲያውቃቸውና እንዲረዳቸው ማድረግ መሆኑንም ጠቁመዋል።</p>

<p>ወ/ሮ ነፃነት እንደተናገሩት ጊዜጠኞች የመንግሥት ፖሊሲዎችና ዕቅዶች በአፈጻጻም ሂደት የሚከሰቱ ችግሮችን፣ የሚታይ የአሠራር ድክመቶችንና የመፍትሔ አቅጣጫዎችን በማስረጃ አስደግፈው ማሳወቅ ተግባራቸው መሆኑን ተረድተው መሥራት ይጠበቅባቸዋል። </p>

<p>የኢትዮጵያ ዜና አገልግሎት የአልማዝ ኢዮቤልዩ በዓሉን ሲያከብር ባለፉት 60 ዓመታት የተጓዘባቸውን ሁኔታዎች በመፈተሽ ዛሬ የሚገኝበትንና ነገ የሚደርስበትን ደረጃ ለመዳሰስ እንዲያስችለው ሲሞፖዚየሙ ዋነኛመድረክ መሆኑን ጠቅሰዋል። </p>

<p>ድርጅቱ እንደማንኛውም የዜና አገልግሎት ድርጅት ለመንግስታዊም ሆነለግል ሚዲያ ዜናና ዜና ነክ ኢንፎርሜሽን መጋቢ እንጂ የራሱ ማሰራጫ ዜዴዎች የሌሉት መሆኑን ወ/ሮ ነፃነት ጠቅሰው፤ እንደ ሬዲዮ፣ ቴሌቪዥንና ፕሬስ በብዙ ሕዝብ ዘንድ ታዋቂነትን ገና አላፈራም ብለዋል።</p>

<p>ኢዜአ ዛሬ በመላ ሀገሪቱ 37 ቅርንጫፍ ጽሕፈት ቤቶች ሲኖሩት በእነዚህ ቅርንጫፎችና በዋናው መሥሪያ ቤት ባሉት ጋዜጠኞች አማካኝነት መንግሥትን ከሕዝብ፣ ሕዝብን ከሕዝብ እንደ ድልድይ ሆኖ በማገናኘት በአዋጅ የተሰጠውን ሥልጣንና ተግባር በማከናወን ላይ መሆኑን ጠቁመዋል። እንዲሁም በዌብ ሳይቱ አማካኝነት በየሰዓቱ ከ200 በላይ ከተለያዩ ሀገራዊና ዓለም አቀፍ የኢንተርኔት መረቦች ጋር እንደሚገናኝ ተናግረዋል።</p>

<p>ድርጅቱ ከሞደርናይዜሽንና ኮምፒውተራይዜሽን ፕሮጀክቱ እውን መሆን በኋላ በዓመት ከ19 ሺ በላይ የሀገር ውስጥ ዜናዊችን በአማርኛና በእንግሊዝኛ ቋንቋዎች እየሠራ ለመገናኛ ብዙኃንና ለተለያዩ ደንበኞቹ ለማከፋፈል መቻሉንም ወ/ሮ ነፃነት አስታውቀዋል።</p>

<p>በዚሁ ወቅት የኢዜአ ተቋማዊ ዓላማዎች ዕድገት በሚል ርዕስ በቀረበውጥናታዊ ጽሑፍ ድርጅቱ በአሁኑ ወቅት በውድድር ዓለም ውስጥ መሆኑን ተገንዝቦ በዚህ ውድድር ጥሩ ተፎካካሪ ሆኖ ለመቀጠል ወይም በአሸናፊነት ለመውጣት ጠቅላላ ሥራዎቹን በዕቅድ መምራት እንደሚኖርበት ተጠቁሟል። ሆኖም በአጭር ጊዜ ውስጥ ከመንግስት የበጀት ድጋፍ ሊወጣ ይችላል ብሎ መተንበይ ባይቻልም፤ የራሱን ገቢ ለማሳደግ ብዙ መሥራት እንደሚጠበቅበትና ስትራቴጂካዊ ዕቅድ ሊኖረው እንደሚገባ በጥናታዊ ጹሑፉ ተመልክቷል።</p>

<p>በዚሁ የአንድ ቀን ሲምፖዚየም ላይ ሰባት በተለያዩ ርዕሰ ጉዳዮች ላይ ያተኮሩ ጥናታዊ ጽሑፎች በምሁራንና በባለሙያዎች ቀርበው ውይይት ተደርጐባቸዋል። በዕለቱም ከመንግስት የመገናኛ ብዙኃን ከተለያዩ መንግሥታዊ መሥሪያ ቤቶችና ድርጅቶች የተውጣጡ ባለሙያዎችና ሠራተኞች የሲምፖዚየሙ ተሳታፊ ሆነዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 29 ቀን 1994</a></p>

</body>
</html>	














