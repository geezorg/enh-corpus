<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደ ኬንያ የተጓዙት አትሌቶች በአንድ ሜዳሊያ ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወደ ኬንያ የተጓዙት አትሌቶች በአንድ ሜዳሊያ ተመለሱ</h1>


<p>ከአሥራ አምስት ያላነሱ ሀገሮች በተካፈሉበትና በኬንያ በተካሄደው የአትሌቲክስ ሻምፒዮና የተሳተፉት ሰባት ኢትዮጵያውያን አትሌቶች ስንታሁ እጅጉ በ3 ሺ ሜትር ባስመዘገበችው ብቸኛ የብር ሜዳልያ ተወስነው ባለፈው ሰኞ አዲስ አበባ ገብተዋል።</p>

<p>ባለፈው ቅዳሜ ናይሮቢ ላይ በተካሄደው ውድድር ስንታየሁ ለብር ሜዳሊያ የበቃችው በዑጋንዳዊ አትሌት በ65 ማይክሮ ሴኮንድ ተቀማ ርቀቱን በ9 ደቂቃ 16 ነጥብ 77 ሴኮንድ በማጠናቀቅ ነው። ሌላዋ ኢትዮጵያዊ ብርሃኔ ሂርጳሳ በ9 ደቂቃ 24 ነጥብ 41 ሴኮንድ የስድስተኝነት ደረጃን አግኝታለች።</p>

<p>በወንዶች ተመሳሳይ ውድድር ስሜ ደብላና አብርሃም ቃበቶ በ8 ደቂቃ 24ነጥብ 40 እና በ8 ደቂቃ 29 ነጥብ 17 ሴኮንድ ዘጠነኛና አሥርኛ ወጥተዋል።</p>

<p>ታዋቂዋ ሞዛምቢካዊት የዓለም የኦሎምፒክ ሻምፒዮን ማሪያ ሞቶላ ባሸነፈችበት የ800 ሜትር ውድድር የተካፈለችው መስከረም ለገሠ በ2:06:34 በሆነ ጊዜ አምስተኛ ሆናለች።</p>

<p>የቡድኑ አሠልጣኝ ወ/ሮ ሰናይት ኃይሌን ኢትዮጵያ በአትሌትክስ ካላት ስምና ዝና አንፃር የተገኘውን ውጤት በተመለከተ በሰጡት አስተያየት "ውድድሩ ከጠበቅነው በላይ ፉክክር የታየበትና ጥሩ ሰዓት የተመዘገበበትበመሆኑ ብዛት ሜዳሊያዎችን ባናገኝም ረክተንበታል" ብለዋል። ስለውድድሩ በቂ መረጃ አለማግኘታቸውና በቂ ዕረፍት ሳያደርጉ መወዳደራቸው በውጤቱ ላይ የራሱ ተፅዕኖ ማሳድሩንም ወ/ሮ ሰናይት ጠቁመዋል።</p>

<p>የልዑካን ቡድኑ የክትባት ሰርተፊኬት ባለመያዝ የደረሰበት መንገላታት፣ የጥድፊያ ጉዞ ማድረጉና ወደሀገሩ ሲመለስም ተቀባይ አለማግኘቱ የአትሌቶቹን ሞራል የጐዳ ተግባር እንደሆነም ተገልጿል።</p>

<p>የተገኘውን ውጤት በመንተራስ ያነጋገርናቸው አንዳንድ ግለሰቦች በኬንያ የተመዘገበው ውጤት የአቴንሱን ተስፋ የሚያደበዝዝ በመሆኑ ብዙ መሥራት እንደሚያሻ አሳስበዋል። በአትሌቶች ላይ ጫና የሚያስከትል የይስሙላና የጥድፊያ አሠራር መወገድ እንደሚኖርበትም ተናግረዋል። ኬንያ ብዛት ያላቸውን አትሌቶች ባሰለፈችበት ውድድር ናይጄሪያ፣ ሞሮኮ ዑጋንዳ፣ ቱንዚያ፣ ሱዳን፣ ዴንማርክ፣ ቼኮዝሎቫኪያ፣ ሴኔጋል፣ ሞሪሸስና ሌሴቶ አትሌቶቻቸውን በውድድሩ ካሳተፉት አገሮች መካከል ይጠቀሳሉ።</p>

<p>ይህ በእንዲህ እንዳለ በዓለም አቀፉ ውድድሮች አፍሪካን በማስጠራት ላይ የሚገኙ አትሌቶት ከፍተኛ ገቢ ለሚያስገኙ ዓለም አቀፍ ውድድሮች ብቻ የሚሰጡትን ትኩረት በአህጉራቸውም ሲያሳዩ እንደሚገባ ስመጥር የአፍሪካ አትሌቶች አስገንዝበዋል።</p>

<p> ዝነኛዋ የ800 ሜትር የኦሊምፒክና የዓለም ሻምፒዮን ሞዛምቢክዊቷ ማሪያ ሙቶላና በባርሴሎናና አትላንታ ኦሊምፒያዶች በ100ና በ200 ሜትር የብር ሜዳሊያ ባለቤት የሆነው ናሚቢያዊው ፍራንክ ፍሬዴሪክ ሰሞኑን ናይሮቢ ላይ ለሮይተርስ እንደገለጹት አፍሪካ አትሌቶች ተገቢውን ሥፍራ ስለማይሰጧት ስም ያለው ውድድር ማስተናገድ የማትችል ደካማ አህጉር ሆናለች።</p>

<p>"ለራሳችን የሚበጀውን የምናውቀው ራሳችን ነው" ያሉት ሁለቱ አትሌቶች በኬንያ በተካሄደው የአትሌቲክስ ውድድር የተሳተፉበት ዋነኛ ሚስጥርም ከተቆርቋሪነት ስሜት በመነሳት መሆኑን አስረድተዋል።</p>

<p>ዓለም አቀፍ ውድድር በማዘጋጀት በኩል ከደቡብ አፍሪካ ውጪ የሚጠቀስ አገር አለመኖሩ የከነከነው ፍሬዴሪካ አትሌቶች ሥርነቀል ለውጥ ማምጣት እናዳለባቸውና አፍሪካን ከሚጠሉ አውሮፓውያን ማናጀሮች የከፍ አስተሳሰብ መላቀቅም እንደሚኖርባቸው አመልክቷል። ዝነኛና ውጤታማ አትሌቶች ብዙ ገንዘብ በሚገኝባቸው ውድድሮች ብቻ ሳይሆን በአፍሪካ ከተሞችም ቢሆን ለአገራቸውና ለማንነታቸው ሲሉ መሰለፍ እንደሚገባቸው አትሌቶቹ ጥሪያቸውን አስተላልፈዋል።</p>


<p class="align-center"><a href="/Gazettas/AddisZemen/info/AddisZemen.sera.html"> ከአዲስ ዘመን ግንቦት 16 ቀን 1994</a></p>

</body>
</html>	














