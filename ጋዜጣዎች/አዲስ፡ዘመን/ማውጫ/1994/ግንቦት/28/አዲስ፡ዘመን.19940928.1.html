<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለተሻሻለው የታክስ አስተዳደር ሥርዓት ትግበራ የመንግሥት አካላትና ኅብረተሰቡ የበኩላቸውን አስተዋፅኦ እንዲያደርጉ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለተሻሻለው የታክስ አስተዳደር ሥርዓት ትግበራ የመንግሥት አካላትና ኅብረተሰቡ የበኩላቸውን አስተዋፅኦ እንዲያደርጉ ተጠየቀ</h2>


<p>በመጪው ሰኔ ወር ተግባራዊ ይሆናል ተብሎ ለሚጠበቀው ለተሻሻለው የታክስ አስተዳደር ሥርዓት ትግበራ የመንግሥት አካላትና ኅብረተሰቡ የበኩላቸውን አስተዋጽኦ እንዲወጡ የኢትዮጵያ የሰላምና የልማት ዓለም አቀፍኢንስቲትዩት ፕሬዚዳንት ዶክርተ ክንፈ አብርሃም አሳሰቡ።</p>

<p>በታክስ ሕግና አስተዳደር ለውጥ ላይ ግንዛቤ ለማስጨበጥ በኢንስቲትዩት አዳራሽ በተዘጋጀው በዚሁ ሴሚናር ላይ ዶክተር ክንፈ እንደተናገሩት፤ የአገሪቱን ኢኮኖሚ ለማሳደግና ልማቱን ለማፋጠን የሚያስችል የታክስ አሰባስብ ሥርዓት ቅድመ ዝግጅት በአሁኑ ወቅት ተጠናቋል።</p>

<p>የተሻሻለው የታክስ አሰባሰብ ሥርዓት ፍትሐዊ የሆነ አሠራርና አገልግሎትን ለመስጠት በሚያስችል መልኩ የተዘጋጀ በመሆኑ እስካሁን በአሠራር ወቅት ያጋጠሙ ችግሮችን ሊቀርፍ እንደሚችል ዶክተር ክንፈ ያላቸውን እምነት ገልጸዋል።</p>

<p>ከተለያዩ ዘርፎች የሚገኘውን የታክስ ክፍያ ገንዘብ ፍትሐዊ በሆነ መንገድ በማሰባሰብ የአገሪቱን ኢኮኖሚ ሊያሳድጉ በሚችሉ የልማት አውታሮች በመዘርጋት ኅብረተሰቡ ቀልጣፋና ደረጃውን የጠበቀ አገልግሎት እንዲያገኝ በማድረጉ በኩል መንግስት አስፈላጊውን እንቅስቃሴ ለማድረግ መዘጋጀቱንም ገልፀዋል።</p>

<p>ተገልጋዩን ኅብረተሰብ ጨምሮ፤ በአፈጻጸም ላይ የተሰማሩ ሁሉ የተሻሻለውን የታክስ አሰባሰብ ሥርዓት ተግባራዊ በማድረግ በኩል ከፍተኛ ርብርቦሽ እንዲያደርጉ ዶክተር ክንፈ አሰባስበው የሠለጠነ የሰው ኃይልበማዘጋጀት፣ የነበረውን የባህል አገልግሎት በመለወጥና በሌሎችም መንግስት አስፈላጊውን ማስተካከያ ሊያደግ ይገባዋል ሲሉ ዶክተር ክንፈ ጠቁመዋል።</p>

<p>የገቢዎቹ ቦርድ ሚኒስትር አቶ ጌታቸው በላይ በበኩላቸው እስካሁን አገሪቱ ስትሠራበት የቆየችው የታክስ አሰባሰብ ሥርዓት ለኅብረተሰቡ የሚሰጠው አገልግሎት ጉድለት የታየበት በመሆኑ የማሻሻያ ለውጥ ማስፈለጉን ገልፀዋል።</p>

<p>መንግስት ዘመናዊ የታክስ አሰባሰብ ሥርዓትን ተጠቅሞ አገሪቱ ከተለያዩ ዘርፎች የምታገኘውን የታክስ ክፍያ ገንዘብ በመሰብሰብ ፍትሐዊና ወቅታዊ የሆነ የልማት ስርጭት በመተግበር የትምህርት፣ የጤና፣የኤሌክትሪክ መብራት፣ የመንገድና የሌሎች አገልግሎቶችን ያላገኙ ሕዝቦችን ተጠቃሚ ለማድረግ ጥረት እንደሚያደርግ አቶ ጌታቸው ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 28 ቀን 1994</a></p>

</body>
</html>	














