<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጉዞ ወደ ታሪካዊ ሥፍራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ጉዞ ወደ ታሪካዊ ሥፍራ</h1>


<p>በጣና ሐይቅ ውስጥ ከሚገኙት ጥንታዊ አብያተ ክርስቲያናት አንዱ በደቅ ደሴት የሚገኘው የናርጋ ሥላሴ ቤተክርስቲያን ነው። ይህ ቤተክርስቲያን በንግሥት ምንትዋብ (1730-1755) የተገነባ መሆኑን በስፍራው ያገኘናቸው አንድ መንፈሳዊ አባት ነግረውናል። የቅድስቱ ግድግዳዎች በአካባቢው እንዳሉት ሌሎች አብያተ ክርስቲያናት በጥንታዊ ሥዕሎች ያጌጠ መሆኑንም ተመልክተናል። በ1940ዎቹ ዓመታት ፈርሶ እንዲይታደስ በተደረገበት ወቅት የሳር ክዳን የነበረው የቤቱ ጣሪያ በቆርቆሮ መተካቱንም በዚሁ ወቅት ለማወቅ ችለናል።</p>

<p>የባርጋ ሥላሴ ቤተክርስቲያንን ከጎበኘን በኋላ ወደ መርከባችን ላይ ተመለስን። እናም የባህርዳርን አቅጣጫ በመያዝ ወደ ዘጌ አቀናን። በ15ኛው ክፍለ ዘመን የተሰራው የክብራን ገብርኤል እንዲህም በ17ኛው ክፍለ ዘመን የተገነባችው የኡራ ኪዳነ ምህረት ቤተክርስቲያን በዚሁ በዘጌ ደሴት የሚገኙ መሆናቸው ተነግሮናል።</p>

<p>ይኼን ያህል ቀላል ነው በማይባል ዋጋ በመርከቡ ውስጥ ለጐቢኚዎች የቢራና የለስላሳ መጠጦች መስተንግዶ ቀጥሏል። መንገደኞች አገልግሎቻቸውን ከፍተዋል። የጥሩ ዶሮ ወጥ ፍትፍት ሽታ የብዙዎቻችንን የምግብ ፍላጎት የሚቀሰቅስ ነበር። ከአጠገባችን የነበሩ ጐቢኚዎች ከያዙት አገልግል እንድንጋበዝ ጠየቁን። እኛ ግን ተግደረደርን። "እረ እባካችሁ" ይሉናል ብለን። እነርሱ ደግሞ አላግደረደሩንም። ስለዚህ እንደሸተተንና እንዳማረን ቀረብን።</p>

<p>በዘጌ ደሴት አካባቢ እንደደረስን አንድ ለጆሮ ደስ የማይል ዜና በድምጽ ማጉያ ተነገረን። በአጭር ጊዜ የለመድነው የአስጐቢኚው ክበብ ማስታወቂያ አቅራቢ ድምፅ ነበረ። በዚህም ድምፅ ጊዜው እየመሸ በመሆኑ ካፒቴኑ ወደዘጌ ማምራት አላስቻለኝም ማለታቸው ተገለጸልን። በጐቢኚዎች መካከል ይታይ የነበረው እርጋታ ሰፍኖ የቆየው ፀጥታ ወደ ሁካታ ተለወጠ። ቀደም ሲል አስጐቢኚው ክበብ ከያንዳንዱ ተጓዥ አስራ ሦስት ብር የሰበሰበው አራቱን ገዳማት ለማሳየት ቢሆንም በሁለቱ ቤተክርስቲያናት ጉብኝት የዕለቱ ፕሮግራም መጠናቀቁ አግባብ አለመሆኑን ብዙዎች ተናገሩ። አንዳንዶቹም በባህር ላይ እየተጓዝን ይህን ያህል ንትርክ እንደማያስፈልግ አስተያየት ሰነዘሩ። ኋላም አንድ መንኩሴ ካፒቴኑን እንዲማፀኑ ተደረገ። ካፒቴኑም ጊዜው እየመሸ ስለሆነ ምንም ዓይነት ኃላፊነት አልወስድም ሲሉ መልስ ሰጡ። ብዙዎች ካልሆነ ገንዘባችን ይመለስ በማለት ተከራከሩ። መርከቡ ግን አልቆመም። ወደፊት በመገስገስ 11 ሰዓት ከሃያ አካባቢ ከተሳፈርንበት ጫፍ አደረሰንና የዕለት ግዳጁን የፈጸመ ያህል ቆመ። ካፒቴኑ እንዲወርዱና ጐቢኚዎችን እንዲያነጋግሩ ተደረገ። ካፒቴኑም እጃቸውን አጣምረው ከህዝቡ ፊት በመቆም ርምጃውን የወሰዱት ያው ለህዝቡ ሠላምና ደህንነት መሆኑን አስታወቁ።</p>

<p>በጉብኝቱ ከጥዋት ጀምሮ በብዙዎቻችን ዘንድ ይታይ የነበረው የደስታ ስሜት ቀስ በቀስ እየተለወጠ እንደመጣ ያስታውቃል።</p>

<p>መርከቡ በበላይነት የሚመራውን ድርጅት ሠራተኞች በአካባቢው ያገኘ አንድ የሥራ ባልደረባችን ፕሮግራሙን አስመልክቶ አነጋግሯቸው ነበር። የድርጅቱ ሠራተኞች ግን የበላይ ኃላፊዎች አለመሆናቸው ገልፀው ከነገሩ ለመሸሽ ሲሞክሩ ታይተዋል። ያም ሆነ ይህ ጉብኝቱ ከኮንትራቱ ውጭ ተፈፀመ።</p>

<p>በእኛ እምነት ግን ሁኔታው በዚህ መልክ መቀጠል አይኖርበትም። ቀደም ሲል በተያዘው ፕሮግራም መሠረት ጐቢኚው ገንዘቡን ከፍሎ ታሪካዊ ሥፍራውን በትክክል ሊመለከት ይገባል። ካልሆነ ግን ጊዜው የሚፈቅደውን ያህል ለማስጐብኘት የሚቻለውን ብቻ ለማሳየት ማስታወቂያ ማቅረቡ የተሻለ ነው።</p>

<p>ከጣና ሐይቅ ጉብኝታችን መልስ አዳራችን ባህር ዳር ነበር። በማግሥቱ ማለዳ ከባህር ዳር ተነስተን ወደ ጐንደር አመራን ከአዲስ አበባ 739 ኪ.ሜትር ርቀት ላይ የምትገኘው አዘዞ ከጐንደር ጥግ መግቢያው ላይ ሆና... እንኳን በደህና መጣችሁ የምትለን መሰለኝ። ከመንገዱ በስተ ግራና ቀኝ የሚታዩት አብዛኛዎቹ የመኖሪያ ቤቶች በጣም ከማርጀታቸው የተነሳ እድሳት እንደናፈቃቸው ያስታውቃሉ። ከተሞች አንደበት ቢኖራቸውና ለመታደስ እንደሚፈልጉ መናገር ቢችሉ አዘዞ ምን አልባት የመጀመሪያዋ ትሆን ነበር።</p>

<p>አስፋልት አይሉት የጠጠር መንገድ አጓጉል በሆነው ጐዳና ላይ እየተጓዝን ጐንደር የገባነው አመሻሽ ላይ ነው። ከተማዋ ምቹ በሆነ ሥፍራ ላይ አይደለም የተመሰረተችው። በዚህ ምክንያት ሳይሆን አይቀርም እንደ አጀማመሯ ዕድገቷ ገዝፎ የማይታየው። አብዛኞቹ ሆቴሎች የቆዩ ናቸው። በዚያች ጥንታዊ ከተማ ውስጥ ማደሪያ አልጋ ለማግኘት ከአንድ ሰዓት በላይ ፈጅቶብናል። የዋጋው ነገር ደግሞ አይነሳ። መጨረሻ ላይ ነው በአንድ ስፋ ያለ ግቢ ውስጥ በተመጣጣኝ ዋጋ የሚከራይ አልጋ ያገኘነው።</p>

	<p>"ቡና የለም እንጂ ቡናማ ቢኖር
	 አይ ሀገር አይ ሀገር ጐንደር"
የሚለው ዘፈን ትዝ አለኝ። እናም እውነት በዚህች ከተማ ቡና የለም ማለት ነው? ለራሴ ያቀረብኩት ጥያቄ ነበር። ነገር ግን ከባልደረባዬ ጋር በአንዲት ግሮሰሪ ውስጥ ማለዳ ወፍራም ቡና አዘን ጠጣንና መኖሩንም አረጋገጥኩ። ቡናውን ፉት እያልኩም በዓይነ ሕሊናዬ ጥንታዊት ጐንደርን አየሁ። ያኔ ፋሲል ሕንጻውን ቆመው ሲያሠሩ ቴዎድሮስ ሠገነት ላይ ሆነው ሕዝቡን ሲያነጋግሩ። የአውሮፓ ጐቢኚዎችና አጥኝዎች ቀይባህርን አቋርጠው ቆላ ቆላውን አድርገው ሲመጡ ታየኝ እነዚያ የካቶሊክ እምነት ለማስፋፋት መጥተው የነበሩ ጀስዊቶች ታወሱኝ። ለማንኛውም የሰሜን ጐንደር አደጋ መከላከልና ዝግጁነት ኮሚሽን ኃላፊን(ተወካይ) በማነጋገር በእዚያ የተጓዝንበትን ተግባራችንን ካከናወንን በኋላ የጉብኝት ፕሮግራማችንን ቀጥለን የተጓዝነው ወደ ጐንደር ቤተመንግሥት ነበር።</p>

<p>የመካከለኛው ዘመን የኢትዮጵያ ታሪክና ባህል ነፀብራቅ የሆነችው ይህች ጥንታዊት ከተማ ከ16ኛው ክፍለ ዘመን ወዲህ የነበሩት የኢትዮጵያ ነገሥታት መኖሪያ እንደነበረችና ሌላም የቆየ ባህልና ወግ እንዳላት ከትምህርት ዓለም ብናውቅም በተጨማሪ ስለ ሁኔታው የሚያስረዳን ሰው ማግኘት ነበረብን።</p>

<p>የዞኑ ማስታወቂያ ቱሪዝም መምሪያ የመደበልን በጐልማሳነት የዕድሜ ክልል የሚገኙ ሰው አንደበት ርቱዕ ነበሩ። እኚሁ አስጐብኚ ጐንደር በ16ኛው ክፍለ ዘመን መጀመሪያ አካባቢ በጣም ትንሽ ከተማ እንደ ነበረች በ1632 የነገሡት አጼ ፋሲል ጐንደርን ቋሚ የመንግሥታቸው መቀመጫ እንዳደረጓትና በከተማይቱም መሐል አንድ ትልቅ ቤተ መንግሥት እንደአሠሩ ነገሩን። ቤተ መንግሥቱን ከቅርብ ርቀት እያመለከቱ።(ይቀጥላል)</p>
<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 27 ቀን 1989</a></p>


</body>
</html>	
