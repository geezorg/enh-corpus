<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቪዬሽን ሕግ ለማውጣት ዝግጅት ተጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአቪዬሽን ሕግ ለማውጣት ዝግጅት ተጀምሯል</h1>


<p>(ኢዜአ)፦ ኢትዮጵያውያን ባለሀብቶች በአየር ትራንስፖርት አገልግሎት ዘርፍ እንዲሰማሩ ለማድረግ የሚረዳ ሕግ ለማውጣት በዝግጅት ላይ መሆኑን የኢትዮጵያ ሲቪል አቪዬሽን ባለ ሥልጣን አስታወቀ።</p>
<p>ባለ ሥልጣኑ እንዳስታአወቀው የሚወጣው አቪዬሽን ሕግ የአውሮፕላን ባለንብረት ለመሆን የሚቻልበትን ሁኔታ ኤርፖርቶች የሚቋቋሙበትንና የሚተዳደሩበት ዝርዝር ደንብ የአየር ትራንስፖርት ንግድን ለማካሔድ የሚያስፈልጉ ቅድመ ሁኔታዎችን የሚደነግግ ነው።</p>
<p>ወደፊት በመስኩ የሚሰማሩትም ሆኑ አሁን አገልግሎት በመስጠት ላይ የሚገኙት ሊከትሉት የምሚገባ ህግና ደንብ መኖሩ አስፈላጊ መሆኑ የገለጸው የባለ ሥልጣኑ መ/ቤት በአሁኑ ወቅት በአዋጅ፣ በደንብ፣ በመመሪያን በመሳሰሉት መልክ በተናጠል በተግባር ላይ ውለው የሚገኙ ሰነዶችን ከሀገሪቱ ተጨባጭ ሁኔታና ከዓለም አቀፍ አሠራር ጋር በማቀናጀት አንድ ወጥ የሆነ ህግ ማውጣቱ ለዘርፉ እንቅስቃሴ ከፍተኛ ጠቀሜታ እንደሚኖረው አስታውቋል።</p>
<p>ከዚህም ሌላ የአውሮፕላን ጠለፋን የአየር ላይ ውንብድናን ጨምሮ የተለያዩ ወንጀሎችን በተቀላጠፈ ሁኔታ ለመቆጣጠርና ጠንካራ የቅጣት ውሳኔ ለመስጠት የህጉ መኖር አስፈላጊ መሆኑን አመልክቷል።</p>
<p>እንደባለሥልጣኑ መግለጫ አውሮፕላንን ፈልጎ ለማዳንና በኤርፖርት ላይ ከተከሰተ ህይወትን ንብረትን ለማትረፍ የተለያዩ አገራዊና ዓለምአቀፋዊ ድርጅቶችን በማቀናጀት ውጤት ለማስመዝገብ ይረዳል።</p>
<p>ህጉ የአየር ትራንስፖርት ንግድ የተዘበራረቀ አሠራር እንዳይኖረውና አንድ ወጥ መሠረት እንዲይዝ ከፍተኛ እገዛ የሚያደርግ ከመሆኑም ሌላ አገልግሎቱን ኢኮኖሚያዊ ደህንነቱ የተጠበቀ እንደሚያደርገው አመልክቷል።</p>
<p>ኢትዮጵያ ውስጥ እስከዛሬ የአቪዬሽን ህግ ያለመኖሩ ያስከተለው ጉልህ ችግር ባይኖርም አልፎ አልፎ በአውሮፕላን ፈልጎ ማዳን፣በበረራ ደህንነትና በሌሎች መስኮች ችግሮች መከሰታቸውን ባለ ሥልጣኑ አስታውቋል።</p>

<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን፤ነሐሴ 7ቀን 1989</a></p>


</body>
</html>	
