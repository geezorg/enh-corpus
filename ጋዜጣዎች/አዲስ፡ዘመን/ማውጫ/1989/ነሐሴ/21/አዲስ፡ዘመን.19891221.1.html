<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቆሎ ተማሪ ትዝታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የቆሎ ተማሪ ትዝታ</h1>


<p>የተሜ የትዝታ ምህዋር የከተማውን ቀልብ ሣይቀር እያስደመመ እያስገረመ ጥቅልል አድርጎ ይዞ ወደ ገጠር እብስ ይላል። የገጠር ሕይወት ለተሜ ከምንም በላይ ነው። ለመጽሐፉ ትርጓሜ ለዜማው ትምህርት ለቅኔው ሙያ እነ ዲማ ደብረወርቅ... እነአክሱም ደብረ ዓባይ... ዙር አምባ ቤተልሔም ዋድላ... እነጨጎዲ ልጅ አንብራ... ጉንጅ ዋሸራ... እነዚህ ሁሉ የተሜ መማሪያአና መመረቂያ ሥፍራዎች ናቸው፣ እነዚህ የተሜ ዩኒቨርስቲዎች የሚገኙት ደግሞ ገጠር ነው።</p>

<p>የቆሎ ተማሪው ትምህርቱን በሚከታተልበት ወቅት ብዙ ገጠመኞች አሉት ከነዚህም መካከል ለዛሬው ይህን አቅርበናል።</p>

<p>"ተሜ" በአማርኛ ቅኔው ሁል ጊዜ ሰው ላይ እንደአሾፈ አይኖርም። አንድ አንዴ እሱም በተራው በመምህራኑ ይወረፋል። ዋሸራ ግድም ከየኔታ ገድሉ "የፊደል አገባብ" ሲቀጽልና የዋሸራውን ቅኔ ሲዘርፍ ቆይቶ የዋድላውን ቅኔ ለመማር የመጣ ተማሪ ነው። ባለሙያ ነበር ። ታዲያ ምን ያደርጋል ክፉ የእጅ አመል አለበት። ያገኘውን ሁሉ ብድግ ነው። "አዩኝ አላዩኝ" እያለ የስንቱን ተማሪ "አኩፋዳ" ባዶ አድርጎታል መሰልዎት? የስንቱን! ጉደኛ ነው። ቀድሞ ከነበረበት ተማሪ ቤትም "ዘርፎ" ኖሯል የመጣው።</p>

<p>የሚገርመው ይህን ሁሉ ጉዱን ለካ መምህሩ ሰምተዋል። ስለዚህ በቃ። ጭራሽ ተማሪ ቤቱን በሌብነቱ ሳይበክል መሰናበት አለበት በማለት ሊቁ ያሬድ መምህሩ ወሰኑ። እጁ አስመርሯቸዋላ ። አስጠሩትና "አያ ብርሃን ! አገርህ ግባ ትምህርቱ ይበቃሃል... እንግዲህ... ይሉታል በዲፕሎማሲያዊ ቋንቋ።... "</p>
<p>እሱም "... ይሺ ትንሽ ብቆይ ... ባይሆን የጀመርኩትን እስክጨርስና የቃል ግሥ ቅጸላውን እስክይዝ' ይላቸዋል እሳቸው ግን "የለም የለም የያዝከው... ይበቃሃል... ደሞ... ከጓደኞችህ እንደሰማሁት ዋሸራም ትዘርፍ ነበር" አሉ። ይኸው እዚህም ያለውን ጨረስክ እኮ... እንግዲህ አገርህ ግባ።" ብለው አሰናበቱት። እሱም ገብቶታል። በማግሥቱ ጨርቁን ጠቀለለ። </p>
<p>የዚህ ዓይነት ዓመለኛ ተማሪ የሚገኘው ግን ከስንት አንድ ነው። መቼም የቆሎ ተማሪ ዓላማ የእግዚአብሔርን ቃል በስፋት መማር ነው። አብዛኛው ተማሪ ታዲያ ለዓላማው ሙት ነውና።የየሀገሩን የቃለ እግዚአብሔር "ይትበሀል"(ፍሬሐሳብ) ለማወቅ ከአንዱ ወደ አንዱ ሲንከራተት ይኖራል። እንደወጣ የሚቀረውም ታዲያ የዚያኑ ያህል ነው።</p>
<p>አንዳንዱ በተመረቀበት ሙያ ውንበር ዘርግቶ ጉባዔ አስፍቶሲኖር ሌላው ደግሞ "ዳር አገር" ተጉዞ ትዳር ይዞ የተወለደበትን ቀዬ መለስ ብሎ ሳያየው ከብሮ ወይም ደኽይቶ በሰው አገር እድሜው ያከትማል። እዚያው ተማሪ ቤት እንዳለም ቢሆን በሰው እጅ የሚበላሸው ብዙ ነው። አዎ ይህን ያየና የዚህም ዓለም ከንቱነት የተረዳው ደግሞ ትምህርቱን ትቶ "ብን" ብሎ ይጠፋና አንዱ ገዳም ገብቶ ይዘጋል። ሌላውም ቢሆን ቤተሰቦቹ ከዛሬ ነገ ተምሮ መጥቶ "የልጃችን ዓለም አይተን" እያሉ ሲጨነቁ እሱ ግን "ዓለም ለምኔ" ይልና ቆቡን ጭኖ መንኩሶ ድንገት ከች ይላል። የአንዳንዱ ደግሞ አንጀት ይበላል። ያሳዝናል። በክፉ ደዌ ይለከፍና ወይም በተስቦ በሽታ ይታመምና ሲማቅቅ ከርሞ በሰው አገር "ክልትው" ብሎ እንደወጣ ይቀራል። "እማር" ብሎ ወጥቶ አገር ጥሎ ሔዶ በሚማርባት ትንሽ ጎጆ ውስጥ በእሳት ቃጠሎ ሞቶ የልጇን መርዶ ከብዙ ዓመት በኋላ የሰማችው እናት የፀፀት እንባዋን እያፈሰሰች፦</p>
<blockquote>
	<p>"ይማርልኝ ብዬ ዋሸራ ሰድጄ<br/>
	ትምህርት ገባው አሉ እሳት ሆነልጄ"</p>
</blockquote>
<p>ያለችውም ስለዚህ ነው።</p>
<p>ወደ ትውልድ ሀገሩ እንዳይላክ ደግሞ ከስንት አንድ ነው እንጂ አብዛኛው ተማሪ እንኳን በደህናው በሕመሙም ጊዜ ቢሆን እንደባህል አድርጎት የትውልድ ሀገሩንና ስሙን ቢሞት አይናገርም። ሀገሩ እያለ ስሙ "ቢያዝን ደስታው አዝመራው ... የነበረው፦ ተማሪ ቤት ሲገባ "ዕዝራ ሱትኤል ኤልያስ... " ብሎ ስሙን ይለውጣል። ይብስ ብሎ ደግሞ ተሜ ተንኮሉ የስሙን አጠራር አስቸጋሪ ለማድረግ አንዳንዴ "ስምህ ማነው?" ሲሉት "ቴልጌል ቴልፌልሶር" ይላል። ይህን ረጅም ስም ለመጥራት ታዲያ በተለይ የዋሁ የገጠርአርሶአደር ሲቸገር ሲያይ ተሜ ተንኮለኛው ከት ብሎ ይስቃል። </p>
<p>ተሜ እኮ ምን ቢስቅ ምን ቢሣለቅ ውስጡ ግን ከእሬት የመረረ ብሶት አለው። አንድ አንዴ ረሀቡ በጣም ሲፀናበት ወይንም ርቦት ለልመና ከቆመበት ውሻ ሲያሳድደው የተሟላ ቤቱ ጀግና ገበሬ አባቱ የምታዝንለት እህቱና ስለ እሱ አስር አስሬ ደረቷን የምትደቃው አዛኝ እናቱ ትዝ ይሉታል ያኔ ቁጭ ብሎ እየትከዘ፦</p>
<blockquote>
	<p>"እናቴ ባየሻ እህቴ ባየሻ<br/>
	 ለቁራሽ እንጀራ ሲያሳድደኝ ውሻ።"</p>
</blockquote>
<p>እያለ እንባውን በማፍሰስ ያንጎራጉራል።</p>
<p>የሚገርመው ግን ቁራሽ እንጀራ ለመለመን ሲሔድ አንድ አንዴ አስቂኝ ነገሮችን ተሜ ሲፈጽም እናየዋለን። ምናልባት በችግር ጊዜ ሣቅን በችግር ለውጦ መከራን በዘዴ የማሳለፍ ጥበብን እያስተማረ ይሆን? ማን ያውቃል?... እስቲ ለሁሉም የተሜን ሌላ ተውኔት እናክልልዎ በገጠሩ "ዙረህ ና" ማለት ትንሽ ቆይተህ ተመለስ። ወይንም በኋላ ና ማለት ነው ። ልክ እኛ "ትንሽ ዞር ዞር ብለህ ና እንደምንለው።" ተሜ ታዲያ አንድ ቀን ልመና ይሔዳል የደረሰውም ገና ምጣድ እንደተጣደ ምጣዱ ሳይሰማ ነበር። በበሩ ፊት ለፊት በመቆም ለመነ። ሴትየዋም ቀና ብላ እያየችው "ተሜ ገና እኮ ምጣዱ አልሰማ" ብትለው። ተሜም "መቼም እርስዎ ይሰማሉ ብዬ ነው" ይላታል። እርሷም አማርኛ አዋቂ ኖራ ተንኮለኛነቱን ስለተረዳች ከመጨቃጨቅ በማለት "እሺ ተሜ ባይሆን አንድ ሁለት እንጀራ እስካወጣ... ዙረህ ና" ትለዋለች።</p>
<p>ተሜ ግን ወደ ሌላ አልሔደም ብቻ ፊቱን ወደውጭ ያደርግና ጀርባውን ወደ ቤት አዙሮ የኋሊት ቤቱ ውስጥ ዘው ይላል። ለካስ ባልየው ቤት ውስጥ ኖሯል። "ምንድነው አንተ" ብሎ ያፈጥበታል። ተሜም "እሜቴ ዙረህ ና ብለውኝ ዞሬ እየገባሁኝ ነው።" ይለዋል። ሆኖም የተሜ ቀልድ ያንዕለት አልያዘለትም። የሚስቅ የዋህ ገበሬ አላጋጠመውም። መዘዝ መጣ። ገበሬው ተሜን ሙልጭ ኣድርጎ ገርፎ ይለቀዋል።</p>
<p>አንድ ቀን ታዲያ ቅልጥ ባለ ሰርግ ላይ ያገበሬና ተሜ በድንገት ይገናኛሉ። ተሜ ቂሙን አልረሣም። ገበሬው ግን መቼ ተሜን ከቁም ነገር ቆጠረው። ረስቶታል። ተሜ ደግሞ ይበልጥ ያናደደው ይኼ ነው። መናቁ። ሌላው ቢቀር። ... የጠላት ያህል እንኳን አለመታየቱ... እየተበላ እየተጠጣ ወደማታ ሁሉም "ሞቅ" አለው። ጭፈራና ሽለላ ተጀመረ። አንዱ ሲቀመጥ ሌላው ይነሳል።አንዱ ሲያቅራራ ሌላው ይሸልላል። ሁሉም እየተነሣ ዘራፍ ይላል። ሁሉም ይፎክራል።</p>
<p>ታዲያ ተሜም ዛሬ መፎከር አለበት። አሰበ። ቢያንስ ቢያንስ ለዚህ ገበሬ "ወንድነቱን" በፉከራ ማሳየት አለበት። ግን እኮ... ገበሬው ኃይለኛ ሰው ነው። ቢተናኮሰውስ? ፍርሃት ፍርሃት አለው። ጭንቅ አለው። ተሜ "ኤዲያ የመጣው ይምጣ" ብሎ ደጋግሞ ከጠላው ፉት ሲል እየሞቀው መጣ። ወዲያውም በፍርሃት የተሞላች ትንሽ ልቡ በንዴትና በቁጭት ጋየች ነሸጠው ተሜ። ድንገት... "ዘራፍ የመምህር አሽከር" አለና ልክ እንደቅኔው ዘርፋ እመር ብሎ ተነሣ። ሰው ሁሉ ወክ ብሎ ያደመጠው ጀመር። ብትሩን ይዞ ደበሎውን እያንጓጓ ከሰው መሐል ገብቶ</p>
<blockquote>
	<p>"ዘራፍ" አለ ተሜ<br/>
	"ዘራፍ እኔ ተማሪ ዘራፍ ዘራፍ አካኪ ዘራፍ<br/>
	 የቅኔው ብትር የድጓው ጅራፍ<br/>
	 ደጀ ሰላም ዋሻው<br/>
	 አኩፋዳ ጋሻው ዳዊት እንግቱ<br/>
	 ጸሎት ጥይቱ<br/>
	 አይሰጥም ተሜ እጁን በከንቱ<br/>
	 ካህን ሲሸበር ሕዝብ ሲንቻቻ<br/>
	 ዘኬ ዘራፊ ብቻ ለብቻ<br/>
	 የተዝካሩለት ማን ማን ነበሩ<br/>
 	 እነመልካሙ እነማማሩ<br/>
	 የመምህር አሽከር የድጓ ልብሱ<br/>
	 አይሳሳም ተሜ ጥቂት ለነፍሱ።"አለና ቁጭ አለ። በቃ ወጣለት። እድምተኛው ግን አንዴ አወካበት።</p>
 </blockquote>

<p class="align-center"><a href="/Gazettas/Addiszemen/Addiszemen.sera.html">ከአዲስ ዘመንነሐሴ 21 ቀን 1989 ዓ.ም</a></p>


</body>
</html>	
