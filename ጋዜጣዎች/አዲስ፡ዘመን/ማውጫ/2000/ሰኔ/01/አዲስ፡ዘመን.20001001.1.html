<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዚዳንት ግርማ ወልደጊዮርጊስ ለመላው የኢትዮጵያ ሕዝብ ያስተላለፉት መልዕክት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕሬዚዳንት ግርማ ወልደጊዮርጊስ ለመላው የኢትዮጵያ ሕዝብ ያስተላለፉት መልዕክት</h2>


<p>የተከበራችሁ የኢትዮጵያ ሕዝቦች! እንኳን ለሚሊኒየም በዓል በሰላም አደረሳችሁ! እንኳን ለአዲስ ዓመት በሰላም አሸጋገራችሁ!</p>

<p>በሺዓመት አንድ ጊዜ የሚገኝ በዓል ለማክበር መቻል በጣም የተለየ ዕድል ነው። እናም ይህን ታሪካዊ በዓል ለማክበር የታደለውን ይህ ትውልድ በድጋሚ እንኳን ደስ አለህ ማለት እፈልጋለሁ። እንኳን አብሮ ደስ አለን።</p>

<p>የሺ ዓመታትን የታሪክ ምዕራፍ ዘግተን አዲስ የሺ ዓመት ብቻ ቀርተውናል። በዚህ ታሪካዊ ሽግግር ላይ ሆኜ ለኢትዮጵያ ሕዝብ የእንኳን ደስያላችሁ መልዕክት ለማስተላለፍ በመቻሌ ትልቅ ኩራት የሚሰማኝ መሆኑን አስቀድሜ ልገልጽ እወዳለሁ።</p>

<p>ከአሁን ቀደም ለአዲስ ዓመት ዋዜማ እንደዛሬው ሁሉ የእንኳን አደረሳችሁ መልዕክት ለተደጋጋሚ ዓመታት አስተላልፌአለሁ። የዛሬው ግን ከምንጀምረው አዲስ የአንድ ሺ ዓመት የተነሳ በጣም የተለየ ነው። ስለሆነም በዚህ ታሪካዊ ሽግግር ይህችን አገር ለቀጣዩ ተረካቢ ትውልድ በክብር ለማስረከብ መብቃታችን ትልቅ እድል ነው።</p>

<p>የተከበራችሁ የኢትዮጵያ ሕዝቦች! የሥልጣኔና የብልፅግና ዘመናትን ያሳለፈችበት ፣ የሚያኮራ ታሪክም ያስመዘገበችባቸው ጊዜያት ነበሩ። ይህም የሥልጣኔና የብልጽግና ወቅት በዓለማችን ካሉ አገሮች ከቀዳሚዎቹ ተርታ ተሰልፋ የነበረችበት ሁኔታ በአንድ ሺ ዓመት ስሌት ውስጥ ሲታይ ይህን የሩቅ ጊዜ ታሪክ ነበር ማለት አይቻልም። ይህ ብቻ ሳይሆን አገራችን ለመላው ዓለም ኩራት የሆኑ በርካታ አኩሪ ታሪኮችን ባሳለፍነው የአንድ ሺ ዓመት ጊዜ ውስጥ ማበርከት ችላለች። ይህም ሆኖ ያለፉት ሚሌኒየሞች የሀገራችንን ሥልጣኔ ብቻ ሳይሆን በተለይም ወደ ኋላ ገደማ በቅርቡ ያሳለፍናቸው ዘመናት ከበርካታ ችግሮች ጋር የታገልንባቸው ዘመናት ነበሩ። ዓለምን በሚያስደንቅ ሥልጣኔ ያለፈችው ሀገራችን በብልሹ አስተዳደርና በተደጋጋሚ ጦርነቶች የኋልዮሽ ተጉዛ የሁሉም መዘባባቻ ሆና እንደነበር ሊደበቅ የማይቻል የታሪካችን አካል ነው። በሀገራችን የዴሞክራሲና የልማት ዘመን መጀመሩ እስከተከሰተበት 1983 ዓ.ም ድረስ ጉዞአችን የኋልዮሽ ሆኖ ቆይቷል። የኋሊት ጊዞው ቀርቶ አገራችን ወደፊት መራመድ ከጀመረች ሁልት አሥርት ዓመታት እንኳ አልደረሰችም።</p>

<p>ባገባደድነው ሺ ዓመት በስልጣኔና በብልጽግና ቀዳሚ ረድፍ ላይ እንደነበርን ሁሉ ከእንግዲህ እንደገና ወደኋላ እንዳንመለስ ወደፊት መራመድ የግድ መሆኑን ተገንዝበን በዚህ ታሪካዊ ወቅት ማወጅ አለብን። የምንገኝበት ወቅት በተጨባጭ ሁኔታ ይህን ለማድረግ የተመቸ ነው።</p>

<p>መግሥት የነደፋቸውና ሥራ ላይ ያዋላቸው የሰላም የልማት የዴሞክራሲና መልካም አስተዳደር ሥርዓት ግንባታ ፖሊሶዎች ፣ ስትራቴጂዎችና ፕሮግራሞች ለተከታታይ ዓመታት አመርቂ ውጤቶችን ማስመዝገብ በቻሉበት ወቅት አዲስ ሚሌኒየም እየጀመርን ነው። ይህ ውጤት በሥልጣኔና በብልጽግና አገራችንን ወደፊት በማራመድ ታሪክ ለማስመዝገብ የሚአስችል ወሳኝ ቅድመ ሁኔታ ነው። በአገራችን ዘላቂና አስተማማኝ ሰላም እየጎለበተ በመሄዱ ዴሞክራሲያዊ ሥርዓት በጽኑ መሰረት ላይ መቆም ችሏል። ከነዚህ ሁለት መሰረታዊ ጉዳዮች በፈንታቸው በአገራችን ፈጣንና ቀጣይነት ያለው ከፍተኛ ኢኮኖሚያዊ ልማትን ለማረጋገጥ ምቹ ሁኔታ ፈጥረዋል።</p>

<p>በሰላም ፣ በልማት ፣ በዴሞክራሲያዊ ሥርዓት ግንባታና መልካም አስተዳደር ረገድ በአገራችን እየተመዘገበ ያለው ውጤት መንግሥት ፈጣን ለውጥ ለማድረግ የሚያስችሉ በተግባር የተሞከሩ ፖሊሲዎችና ስትራቴጂዎች ያሉት መሆኑን ብቻ ሳይሆን በአገራችን ፈጣንና ቀጣይነት ያለው ልማት ማረጋገጥ በ እርግጥ የሚቻል መሆኑን ጭምር የሚያሳይ ነው። በነዚህ ውጤታማ ፖሊሲዎች በመመራት የለውጥ ግስጋሴውን ማስቀጠል ከተቻለ በምንጀምረው የሺ ዓመት ውስጥ ወደ ከፍተኛ የብልፅግና ዕድገት ደረጃ ለመውጣት የሚሳነን አይሆንም። በአገራችን የተጀመረውን ሁለንተናዊ ለውጥ በማስቀጠል የሠለጠነችና የበለጸገች አገር የመገንባቱ ሥራ በዋናነት በወጣቱ ትውልድ ላይ የሚወድቅ አደራ ነው። በመሆኑም ይህን ታላቅ ታሪካዊ ኃላፊነት በዚህ አጋጣሚ ለወጣቱ ትውልድ ከአደራ ጭምር ለማስተላለፍ እወዳለሁ።</p>

<p>የተከበራችሁ የኢትዮጵያ ሕዝቦች የአዲሱ ሚሌኒየም ክብረ በዓል በደማቅ ሥነሥርዓትና ልዩ ልዩ ዝግጅቶች ማክበር ከጀመርን ወራት ተቆጥረዋል። ሁሉም እንደሚያውቀው የኢትዮጵያ ሚሌኒየም ከአሁን በኋላ ለተጨማሪ አንድ ዓመት ያህል ጊዜ በተለያዩ ዝግጅቶች ይከበራል። በተደጋጋሚ እንደተገለጸው ይህ በሺ ዓመት አንዴ የሚመጣ ታሪካዊ በዓል በዘፈንና በፈንጠዚያ ብቻ ለማሳለፍ የኢትዮጵያ ሕዝብም ሆነ መግሥት አይፈልጉም። ከዚህ ይልቅ ለቀጣዩ ትውልድ የሚተላለፍ ተጨባጭ ቅርሶችን ማስተላለፍ ላይ ትልቅ ትኩረት ይደረጋል።</p>

<p>ከዚህ አኳያ የሚሌኒየሙን ክብረ በዓል በችግኝ ተከላ ፕሮግራም መጀመራችን ይህን ታሪካዊ በዓል ትላልቅ አገራዊ ፋይዳ ባለቸው ክንዋኔዎች ለማሳለፍ ያለንን ቁርጠኝነት በግልጽ የሚያመለክት ነው። በዚህ የዛፍ ችግኝ ተከላ ዘመቻ ከ600 ሚሊዮን በላይ ችግኞች በመላ አገሪቱ እንደተተከሉ መረጃዎች ያለምለክታሉ። ከዚህ ውስጥ 80 በመቶ ያህል የሚሆነው እንደሚጸድቅም ይጠበቃል። ይህ የደን ልማት ፕሮግራም በአገራችን የደን ልማትን ለማፋጠንና ለአካባቢ ጥበቃ ተገቢውን አስተዋጽኦ እንደያበረክት ለማድረግ ሚሌኒየሙ የፈጠረው ትልቅ አጋጣሚ ሆኗል። በሚሌኒየሙ ክብረ በዓል ወቅትም ሆነ ከዚያ በኋላ ባሉት ጊዜያቶች የተተከሉት ችግኞች መንከባከብና ለሚፈለገው ውጤት ማብቃት ከሁሉም የኅብረተሰብ ክፍሎች በተለይም ደግሞ አገር ተረካቢ ከሆኑ ወጣቶች በከፍተኛ ደረጃ የሚጠበቅ ነው።</p>

<p>በዚህ ትልቅ አገራዊ ፋይዳ ባለው የችግኝ ተከላ የተጀመረው የኢትዮጵያ ሚሌኒየም ክብረ በዓል ሌሎች ጉልህ ፋይዳ ያላቸውን አገራዊ ጉዳዮች በመፈጸም ላይ አተኩሮ በቀጣይም የሚካሄድ ይሆናል። ከዚህ ብሔራዊ መግባባት ለመፍጠርና የአገራችንን በጎ ገጽታ ለመላው ዓለም ለማስተዋወቅ የሚያግዙ የተለያዩ ዝግጅቶችን ማካሔድ ትልቅ ትኩረት ተሰጥቶት በመላው ሕብረተሰብ የባለቤትነት ስሜት ያለበት ነው። ይህንኑ ለማሳካት ሁሉም የበክሉን ድርሻ እንዲወጣ ከአድራ ጭምር አሳስባለሁ።</p>

<p>የተከበራችሁ የኢትዮጵያ ሕዝቦች ሚሌኒየሙ የጋር መግባባት ለመፍጠር የአገራችንን ገጽታ ለመገንባት ከሚያበረክተው አስትዋጽኦ በተጨማሪ ያለንን ሰፊ የኢንቨስትመንትና የቱሪዝም አቅም ለማስተዋወቅና ተጠቃሚነታችንን ለማስፋት ትልቅ እድል ይፈጥርልናል። የኢንቨስትመንትና የቱሪዝም ዘርፍ ተጠቃሚነታችንን ለማስፋት ሚሌኒየሙ የሚፈጥርልንን እድል ተጠቅመን ሰፊ የማስተዋወቅ ሥራ መሥራት ከዚህም በላይ አገልግሎቶቻችንን ፈልገው ለሚመጡት ሁሉ የተገልጋዮች ዕርካታ የሚያረጋግጥ ግልጽና ቀልጣፋ አገልግሎት ለመስጠት መዘጋጀት የቱሪዝም ሀብት በማስትዋወቅም ሆነ ደነበኞች የሚፈልጉትና ቀልጣፋ አገልግሎት በመስጠት ሒደት ውስጥ መግንሥት እና መግሥታዊ ያልሆኑ ድርጅቶች መላው ሕብረተሰብ እንደ አንድ ሰው ሆነው ርብርብ ማድረግ ይኖርባቸዋል።</p>

<p>አገራችንን በአዲሱ ሚሌኒየም በማልማት በማበልፀግ የመላ ሕዝቦቻችንን ተጠቃሚነት ለማረጋገጥ ከምንጊዜውም ይልቅ ዝግጁነታችንን ማረጋገጥ ይኖርብናል። ይህን ከማሳካት አኳያ ከድህነት ለመላቀቅ የጀመርነው ግስጋሴ በምንም አይነት መልኩ ፍጥነቱን እዲቀንስ መፍቀድ የለብንም። ሚሌኒየሙ በአገራችን እየተመዘገበ ያለውን ከፍተኛ ኢኮኖሚያዊ ልማት ቀጣይነት ለማረጋገጥ የሚፈጠረውን ዕድል በአግባቡ መረዳትና ከዚህ በተግባር ተጠቃሚ ለመሆን በሁሉም ዘንድ ተገቢው ዝግጅት ሊደረግ ይገባል።</p>

<p>የአገራችንን ኢኮኖሚያዊ ልማት ግስጋሴ በአስተማማኝ መሰረት ላይ ለማቆም የሚደረገው ርብርብ መሰረት ላይ ለማቆም የሚደረገው ርብርብ የተማረና የሰለጠነ የሰው ኃይል በከፍተኛ ደረጃ የሚፈለግ መሆኑ ግልጽ ነው። ባለንበት ወቅት የአገራችን ኢኮኖሚ የጀርባ አጥንት የሆነው ግብርና ከኋላቀርና ልምዳዊ አሰራር ተላቆ በዘመናዊ አሠራር ላይ ተምስርቶ እንዲካሔድና በዚህም የላቀ ውጤት ለማስመዝገብ የተማረ አርሶ አደር መፍጠር ትልቅ አስተዋጽኦ ያለው ነው። ይህን ከማሳካት አኳያ የመግሥት ትምህርት ቤቶች ባልነበሩበት የገጠር አካባቢዎች በርካታ ትምህርት ቤቶች በመገንባት የአንደኛ ደርጃ ትምህርት ተሳትፎ ጥቅል ሽፋን 91.6% እዲደርስ ሰፊ ርብርብ ተደርጓል። በዚህም በርካታ የገጠር ወጣቶች የትምህርት ዕድል ያገኙ ሲሆን ፣ ይህን በጎ ጅምር በአዲሱ ሚሌኒየም አመርቂ ደርጃ ላይ ለማድረስ በመንግሥት በኩል ሰፊ ዝግጅት ተደርጓል። ዕድሜአቸው ሰባት ዓመት የደረሱ ሕፃነትን በሙሉ በመስከረም ወር ትምህርት ቤት በማስገባት የተያያዝነው የሚሌኒየም ልማት ግቦችን ለማሳካት በሁሉም አካባቢዎች በቂ ዝግጅት እየተደረገ ነው። ስለሆነም በትምህርት ሥራ ዘርፍ የተሰማሩ መግሥታዊና መግሥታዊ ያልሆኑ ድርጅቶችና መላው ሕዝብ ይህን ከፍተኛ ፋይዳ ያለው ተግባር በተሳካ ሁኔታ ለመፈፀም መረባረብ ይጠበቅባቸዋል። በዚህ አጋጣሚ በትምህርት ዘርፍ በተመዘገበው ውጤት ያለኝን ከፍተኛ አድናቆት እየገለጽኩ በአዲሱ ሚሌኒየም መጀመሪያ ሁሉንም ሕፃናት በትምህርት ቤት ለማየት ሁላችንም እንድንረባረብ ከአደራ ጭምር በድጋሚ ማሳሰብ እፈልጋለሁ።</p>

<p>የተከበራችሁ የኢትዮጵያ ሕዝቦች! የኢትዮጵያ ሚሌኒየም ክብረበዓል ሕዝባዊ በዓል ነው ፣ ለአንድ ዓመት የሚዘልቀው ይህ ታሪካዊ በዓል የፈጠረልንን ሰፊ ዕድል በአግባቡ መጠቀም የምንችለው በዓሉ የሁላችንም ሕዝባዊ በዓል መሆኑን ተረድተን እያንዳንዱ ዜጋ በባለቤትነት ስሜት የተንቀሳቀሰ እንደሆነ ብቻ ነው። እናዳንዱ ዜጋ የአገሩ ተወካይ ሆኖ በመንቀሳቀስ በጎ ገጽታችንን ለመላ ዓለም ለማስተዋወቅ መስራት ይኖርበታል። በዓሉን ለማክበር ከውጭ የሚመጡ እንግዶቻን በአግባቡ ማስተናገድ ፣ በአካባቢ ጥበቃ ሥራዎች በንቃት መሳተፍ እንዲሁም በዓሉን ዓመቱን በሙሉ በሰላማዊ ሁኔታ ያለአንዳች እንከን ለማክበር በጸጥታ ጥበቃ ሥራ እያንዳንዱ ሰው እንደ ዜጋ ንቁና ያልተቆጠበ ተሳትፎ ማድረግ ይጠበቅበታል። ይህ አገራዊ ተሳትፎ እንደግለሰብ ብቻ ሳይሆን እንደ ቡድንም ከተለያዩ የኅብረተሰብ ክፍሎች የሚጠበቅ ነው።</p>

<p>በአገራችን የተጀመረው ሁለንተናዊ ለውጥ በአዲሱ ሚሌኒየም በሁሉም ረገድ ተጠናክሮ መቀጠል አለበት። እንደሚታወቀው በቅርብና በሩቅ ካሉ አገሮች ጋር በጋራ ጥቅምና ወዳጅነት ላይ የተመሰረተ ግንኙነት መፍጠር ተችሏል። የኢትዮጵያ ሚሌኒየም ይህን መሰሉ ግንኙነት የበለጠ ተስፋፍቶና ተጠናክሮ መቀጠል የሚችልበትን ዕድል የሚፈጥርልን ነው። ከዚህም አኳያ የተፈጠረውን ዕድል በመጠቀም ተጠቃሚነታችንን ለማስፋት ትኩረት ሰጥተን መረባረብ ይኖርብናል።</p>

<p>የተከበራችሁ የኢትዮጵያ ሕዝቦች! ሚሌኒየሙ የሺ ዓመታት የዘመናት ሽግግር ብቻ አይደለም ፣ አገራዊ አደራና ኃላፊነት የምናሸጋግርበት ጭምር ነው ብዬ አማናለሁ። በንግግሬ መጀመሪያ ላይ እንደገለጽኩት አገራዊ አደራን ኃላፊነት ለወጣቱ ትውልድ ለማሸጋገር ከዚህ የተሻለ ደማቅ ሥነሥርዓት ሊገኝ አይችልም። ስለሆነም በዚህ ታሪካዊ ሽግግር ላይ ሆኜ የዛሬይቱን ኢትዮጵያ ከነብሩህ ተስፋዋ ለወጣቱ ትውልድ ከአደራ ጭምር አስተላልፋለሁ። የወጣቱ ጤናማነት እጅግ በጣም አስፈላጊ በመሆኑ በፌዴራልም ሆነ በክልል ደረጃ የምትገኙ ከፍተኛ የአመራር አካላት በተለይ የክልል ባለሥልጣኞች የኤች.አይ.ቪ የሕዝብን ንቅናቄ ማቀጣጠያ ስትራቴጂን ለማጠናከር የተዘጋጁትን የማስፈፀሚያ መመሪያዎች ሙሉ በሙሉ ተፈጻሚ እንዲሆኑ ተገቢውን ክትትልና ድጋፍ እንዲያደርጉ አሳስባለሁ።</p>

<p>በመጨረሻም የኢትዮጵያ ሚሌኒየም በተሳካ ሁኔታ ለማክበር ሁላችንም በባለቤትነት ስሜት የነቃ ተሳትፎ እንድናደርግ እያሳሰብኩ ፣ በድጋሚ በሺ ዓመት አንድ ጊዜ ለሚከበረው የሚሌኒየም በዓል እንኳን አደረሰን እላለሁ።</p>

<p>በዓሉን የሰላም ፣ የልማትና የብልጽግና እንዲሆንልን እመኛለሁ! አመሰግናለሁ።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ፡ዘመን ሰኔ 1 ቀን 2000</a></p>

</body>
</html>	
