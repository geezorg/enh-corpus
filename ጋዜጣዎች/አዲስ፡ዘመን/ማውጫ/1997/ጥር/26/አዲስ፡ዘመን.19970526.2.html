<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቦርዱ የእጩዎችና የመራጮች ምዝገባ የጊዜ ሰሌዳ እንዲራዘም ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቦርዱ የእጩዎችና የመራጮች ምዝገባ የጊዜ ሰሌዳ እንዲራዘም ወሰነ</h2>


<p>የኢትዮጵያ ብሔራዊ ምርጫ ቦርድ የእጩዎችና የመራጮች የምዝገባ ጊዜ እንዲራዘም ከተለያዩ ፓርቲዎች በተደጋጋሚ የቀረበለትን ጥያቄ በመቀበል እስከ የካቲት 6 ቀን 1997 እንዲራዘም ወሰነ።</p>

<p>የቦርዱ ጽህፈት ቤት ትናንት እንደገለጸው፤ ቦርዱ ከትናንት በስቲያ ባካሄደው አስቸኳይ ስብሰባ ውሳኔውን ያሳለፈው የተለያዩ የፖለቲካ ፓርቲዎች የምርጫ ተሳትፏቸው እንዲጎለብት ለማገዝ ነው።</p>

<p>በመሆኑም የእጩዎችና የመራጮች የምዝገባ ጊዜ እስከ የካቲት ስድስት የተራዘመ መሆኑን ጠቁሞ፣ የእጩዎቹም ሆነ የመራጮች ምዝገባ በእለቱ እንደሚጠናቀቅ አስታውቋል።</p>

<p>በውሳኔው መሰረት የእጩዎች ዝርዝር በየምርጫ ክልሉ ይፋ የሚደረግበት፣ የእጩ ማረጋገጫ የምስክር ወረቀት የሚሰጥበትና የእጩዎች የምርጫ ውድድር እንቅስቃሴ በይፋ የሚጀመረት እለት የካቲት 9 ቀን 1997 ዓ.ም ነው።</p>

<p>የተለያዩ ፓርቲዎች የጊዜ ሰሌዳው እንዲራዘምላቸው ለቦርዱ በቅርቡ ጥያቄ አቅርበው እንደነበር ይታወሳል።</p>

<p>ቦርዱ ይህንኑ ሁኔታ በማጤን ፓርቲዎች ያዘጋጇቸውን እጩዎች በየምርጫ ክልሉ ጽሕፈት ቤት በግንባር አቅርበው ለማስመዝገብ እንዲችሉ የተወሰኑ ቀናትን ማራዘም አስፈላጊ ሆኖ ማግኘቱን አመልክቷል።</p>

<p>ጽህፈት ቤቱ የእጩዎች ምዝገባን በተመለከተ ቀደም ሲል ለአንድ ወር መራዘሙን አስታውሶ፤ ይህም ፓርቲዎቹ በቂ ጊዜ አግኝተው በምርጫው ለውድድር እንዲቀርቡ ታስቦ መሆኑን ገልጿል።</p>

<p>ይህ በእንዲህ እንዳለ የኢቲዮጵያ ብሔራዊ ምርጫ ቦርድ የእጩዎችና የመራጮችን ምዝገባ ለሚታዘቡ 67. የድርጅት ወኪሎች ፈቃድ መሰጠቱን አስታውቋል።</p>

<p>የቦርዱ ጽህፈት ቤት ትናንት እንደገለጸው የምርጫውን ሒደት ለመታዘብ የጠየቁ 7 አገር በቀል ድርጅቶች ሲሆኑ በጥያቄው መሰረት ለወኪሎቻቸው ፈቃድ ተሰጥቷል።</p>

<p>እስካሁን ከፖለቲካ ድርጅቶች መካከል በተዘዋዋሪ ታዛቢነት ፈቃድ ያገኘው ኢዴአፓ ብቻ መሆኑና ስድስቱ ደግሞ የሲቪክ ማኅበራት እንደሆኑ አስታውቋል።</p>

<p>የኢትዮጵያ ሰብዓዊ መብቶች ጉባኤ የእጩዎችና መራጮች ምዝገባ ለመታዘብ 74 ወኪሎቹን መመደቡን ገልጿል።</p>

<p>የኢትዮጵያ መምህራን ማህበር በበኩሉ የምዝገባውን ሂደት ለመታዘብ በተለያዩ የአገሪቱ ክፍሎች የሚገኙ 93 አባላቱን መመደቡን አመልክቷል።</p>

<p>እንደ ጽሕፈት ቤቱ ገልጻ የአዲስ አበባ ሴቶች ማህበር በበኩሉ በአሥሩም ክፍለ ከተማ 273 ቋሚና ተዘዋዋሪ ታዛቢዎቹን አሰማርቷል።</p>

<p>የደርግ ስቃይ ሰለባዎች ማህበረሰብ 30 አባላት፣ የኢትዮጵያ ሲቪክ ማህበረሰብ ድርጅት ደግሞ 57 ወኪሎቹ ሂደቱን እንደሚከታተሉ ገልጿል።</p>

<p>የኦሮሚያ ወጣቶች ማህበር 142 አባላት የምርጫውን ሒደት ለመታዘብ ፈቃድ እንዳገኘ ጽሕፈት ቤቱ አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 26 ቀን 1997</a></p>

</body>
</html>	
