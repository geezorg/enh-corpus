<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አስተዳደሩ ለሚስስ ሪታ ማርሌይ የክብር ዜግነት ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አስተዳደሩ ለሚስስ ሪታ ማርሌይ የክብር ዜግነት ሰጠ</h2>


<p>የአዲስ አበባ አስተዳደር ለታዋቂው የሬጊ ሙዚቃ ሥልት አቀንቃኝ ለቦብ ማርሌይ ባለ ቤት ሚስ አልፋሪታ አንደርሰን ማርሌይ የክብር ዜግነት ሰጠ።</p>

<p>የአስተዳደሩ ከንቲባ አቶ አርከበ እቁባይ ከትናንት በስቲያ በአስተዳደሩ አዳራሽ በተካሄደ ሥነ ሥርዓት ላይ አስተዳደሩ ለሚስ አልፋሪታ አንደርሰን ማርሌይ የክብር ዜግነቱን የሰጠው በመላው ዓለም በነፃነት ትግል ቀስቃሽ የጥበብ ሥራው ታዋቂ የሆነውን የሬጌ ሙዚቃ አቀንቃኝ የቦብ ማርሌይ ስድሳኛ ዓመት የልደት ክብረ በዓል በአዲስ አበባ እንዲከበር ላደረጉት ያላሰለሰ ጥረት ነው ብለዋል። </p>

<p>ከንቲባው በዚሁ ጊዜ የቦብ ማርሌይ እያንዳንዱን የቤተሰብ አባል ዝግጅቱን በማስተባበር በኩል ለተጫወቱት ቀዳሚ ሚና ያላቸውን ክብርና አድናቆት ገልጸዋል።</p>

<p>በተለይም የቦብ ማርሌይ እናት ሴዴላ ማርሌይ ረዥም ጉዞ ተጉዘው በዝግጅቱ ላይ ለመገኘት ያሳዩትን ቆራጥነት አድንቀዋል።</p>

<p>ለዝግጅቱ መሳካት አጋሮች፣ ፈቃደኞች፣ የተለያዩ ኮሚቴዎችና አርቲስቶች ላደረጉት አስተዋፅኦም አድናቆታቸውን ገልጸዋል።</p>

<p>ሥራውንና ህይወቱን ለአፍሪካ አንድነት ለሰጠውና ለዘመናችን ታላቅ ባለራዕይ አርቲስት የቦብ ማርሌይን 60ኛ ዓመት ክብረ በዓል አዲስ አበባ ለማስተናገድ በመመረጧ አስተዳደሩ ታላቅ ክብር እንደሚሰማውም አስታውቀዋል።</p>

<p>አፍሪካውያን ድህነትንና ኋላቀርነትን ለማሸነፍ በጋራ መሰራት እንዳለባቸው አሳስበዋል። በሥነ ሥርዓቱ ላይ የብሩንዲ የባህል ሙዚቃ ቡድን ለክብረ በዓሉ ድምቀት ልዩ ልዩ ጣዕመ ዜማዎችን አቅርቧል። የመከላከያ ሠራዊት ባንድ ሙዚቃ ክፍልና የአዲስ አበባ ልዩ ጣዕመ ዜማዎችን ለታዳሚዎች አቅርበዋል።</p>

<p>በሥነ ሥርዓቱ ላይ ከፍተኛ የመንግሥት ባለሥልጣናት አምባሳደሮች ዲፕሎማቶች ጥሪ የተደረገላቸው እንግዶች የተገኙ ሲሆን፤ ለእውቁ አቀንቃኝ ቦብ ማርሌይም የህሊና ፀሎት ተደርጓል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 26 ቀን 1997</a></p>

</body>
</html>	
