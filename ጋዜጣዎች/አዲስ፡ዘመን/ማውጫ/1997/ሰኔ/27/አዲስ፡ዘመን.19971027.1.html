<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቋርጦ የነበረው የአዲስ አበባ ጎሃጽዮን ትራንስፖርት አገልግሎት እንደገና እንዲቀጥል ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ተቋርጦ የነበረው የአዲስ አበባ ጎሃጽዮን ትራንስፖርት አገልግሎት እንደገና እንዲቀጥል ተደረገ</h2>


<p>ከላይቤሪያ የሰላም አስከባሪነት ተልዕኮውን ፈጽሞ ከተመለሰው የመከላከያ ሠራዊት ውስጥ የ107ኛው ሻለቃ አባላት መንግሥት በሽልማት መልክ የሚሰጣቸውን ገንዘብ በእጃቸው እንዲሰጣቸው ጥያቄ በማቅረብ ትናንት ከአዲስ አበባ ወደ ጎሐጽዮን የሚወስደውን መንገድ በመዝጋታቸው ተቋርጦ የነበረው የትራንስፖርት አገልግሎት በውይይት መግባባት ላይ በመደረሱ እንደገና እንዲቀጥል መደረጉን የሀገር መከላከያ ሚኒስቴር አስታወቀ።</p>

<p> የሀገር መከላከያ ሚኒስቴር ትናንት በላከው መግለጫ እንዳስታውቀው ሚኒስቴሩ በተለያዩ ቦታዎች የመንግሥትን ሰላም የማስከበር ተልዕኮ ተሸክመው ግዳጃቸውን በብቃት ፈጽመው ለሚመለሱ የመከላከያ ሠራዊት አባላት በሽልማት መልክ የሚሰጠውን ገንዘብ በወቅቱና ወታደሮቹን በሚያቋቁም መልክ ሲሰጥ ቆይቷል፡፡</p>

<p>የሚኒስቴሩ መሥሪያ ቤቱ ቀደም ሲል ከግዳጅ ለተመለሱ ወታደሮች በሽልማት መልክ የሚሰጠውን ገንዘብ ለእያንዳንዱ ወታደር በእጅ የሚያስረክብ የነበረ ሲሆን፣ በአጭር ጊዜ ባክኖ ወታደሮቹ በዘለቄታ አኳኋን ሳይጠቀሙበት መቅረታቸውን በመታዘብ ከራሳቸው ከወታደሮቹ ጋር በሚደረግ ስምምነት በእያንዳንዱ ወታደር ስም በተከፈተ የባንክ ሂሳብ የማስቀመጥና ባለቤቱ በፈለገው ጊዜ አውጥቶ እንዲጠቀምበት የማድረግ አሠራር መከተል ይሻላል ብሎ ያምናል።</p>

<p> ይህ በእንዲህ እንዳለ ጥያቄአቸው ተገቢ ምላሽ ያገኘው እነዚሁ የሻለቃው አባላት በትናንቱ ዕለት በጎሐጽዮን መንገድ ላይ መኪኖች እንዳይተላለፉ መከልከላቸው ከሌላ ከማናቸውም የፖለቲካ ጉዳይ ጋር ተያያዥነት የሌለው ቢሆንም፤ ይህንን የመሰለው አካሄድ ፈጽሞ ተገቢነት የሌለው መሆኑን በመገንዘብ ከቅርብ አመራሮቻቸው ጋር ባደረጉት ውይይትና በፈጠሩት መግባባት ወደ መደበኛ ሥራቸው ተመልሰዋል።</p>

<p>የአገር መከላከያ ሠራዊት በሽልማት መልክ የሚሰጠው ገንዘብ ባለቤቶቹ በፈለጉት መንገድ እንዲያገኙት የሚያደርግበት የተለመደ አሠራሩን እንደሚቀጥልበት እየገለጸ፣ በጉዳዩ ላይ በተካሄደው ውይይትና በተደረሰበት መግባባት መሠረት የተቋረጠው የትራንስፖርት አገልግሎት በዚህ አጋጣሚ በተለመደው መንገድ መቀጠሉን ያስታውቃል።</p>

<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 27 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዘመን/ማውጫ/1997/ሰኔ/27/አዲስ፡ዘመን.271097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
