<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትር ቶኒ ብሌየርና ፕሬዚዳንት ቤንጃሚን ማካፓ አዲስ አበባ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠቅላይ ሚኒስትር ቶኒ ብሌየርና ፕሬዚዳንት ቤንጃሚን ማካፓ አዲስ አበባ ገቡ</h2>


<p>ኢትዮጵያና እንግሊዝ በተለያዩ መስኮች የሚያደርጉትን የሁለትዮሽ ትብብር ለማጠናከር መስማማታቸውን የሀገሮቹ ጠቅላይ ሚኒስትሮች አስታወቁ።</p>

<p>ጠቅላይ ሚኒስትር መለስና ጠቅላይ ሚኒስትር ብሌየር ትናንት ማምሻውን በብሔራዊ ቤተመንግሥት በሁለቱ ሀገሮች ትብብር ላይ አጭር ውይይት ካካሄዱ በኋላ ለጋዜጠኞች እንዳስታወቁት፣ የሁለቱን ሀገሮች ሁለገብ ትብብር ለማጠናከር በሚያስችሉ ጉዳዮች ላይ ከስምምነት ላይ ደርሰዋል።</p>

<p>የእንግሊዙ ጠቅላይ ሚኒስትር ቶኒ ብሌየር በአፍሪካ ኮሚሽን ሁለተኛ ስብሰባ ላይ ለመሳተፍ ወደ ኢትዮጵያ መምጣታቸው ለኢትዮጵያ ሕዝብና መንግሥት ታላቅ ደስታና ኩራት እንደሆነ ጠቅላይ ሚኒስትር መለስ ዜናዊ በወቅቱ አስታውቀዋል።</p>

<p>ቶኒ ብሌየር ለኔፓድ የልማት ፕሮግራም ከፍተኛ ድጋፍ ከሚያደርጉት የበለፀጉ ሀገሮች መሪዎች አንዱ እንደሆኑ ጠቅሰው፣ ኮሚሽኑ ያደጉትን ሀገሮች ድጋፍ ውጤታማ በሆነ መንገድ ለኔፓድ የልማት ፕሮግራም ድጋፍ እንደሚያደርግ ጠቁመዋል።</p>

<p>ጠቅላይ ሚኒስትር ብሌየር በበኩላቸው በአፍሪካ ኮሚሽን ቀጣይ ስብሰባ ላይ ለመሳተፍ ወደ ኢትዮጵያ በመምጣታቸው ታላቅ ደስታ እንደተሰማቸው ጠቅሰው፤ ለተደረገላቸውም ደማቅ ወንድማዊ አቀባበል ምስጋና አቅርበዋል።</p>

<p>ቡድን ስምንት በመባል የሚታወቁት የበለፀጉት ሀገሮች ለኔፓድ የልማት ፕሮግራም ከፍተኛ ድጋፍ ለማድረግ ቃል መግባታቸውን አረጋግጠዋል።</p>

<p>የአፍሪካ ኮሚሽን ለአፍሪካ አገሮች ዘላቂ የወጪ እዳ ቅነሳ የሚደረግበት፣ የንግድ እንቅስቃሴ የሚስፋፋበትና በአህጉሪቱ የሚታዩትን ግጭቶች በማስወገድ ለአህጉሩ ልማት ከበለፀጉት ሀገሮች ቀጣይነት ያለው ድጋፍ ለማሰባሰብ የሚያስችል ሪፖርት በማጠናከር ለቡድን ስምንትና ለአውሮፓ ኅብረት አባል ሀገሮች ለማቅረብ የተቋቋመ አካል መሆኑን ጠቁመዋል።</p>

<p>ኮሚሽኑ የበለጸጉትን ሀገሮችና የአፍሪካን አጋርነት በማጠናከር የአፍሪካን ችግሮች በዘላቂነት ለማስወገድ የሚቻልበትን ሁኔታ ለማመቻቸት እንደሚያስችልም ገልጸዋል።</p>

<p>የእንግሊዙ የቡድን ስምንትና የአውሮፓ ኅብረት የሊቀመንበርነት ጊዜ ሲያበቃ ኮሚሽኑ በምን መልክ ይቀጥላል በሚል ለቀረበላቸው ጥያቄ ቶኒ ብሌየር በሰጡት ምላሽ በእንግሊዝ የቡድን ስምንትና የአውሮፓ ኅብረት የሊቀ መንበርነት ጊዜ የአፍሪካን ችግሮች ለማስወገድ የሚያስችል ሪፖርት ከተዘጋጀና ከፀደቀ በኋላ የተቀየሰ ስልት ባይኖርም ኃላፊነቱን ዓለም አቀፉ ማኅበረሰብ በተለይም የአፍሪካ ኅብረትና የቡድን ስምንት አባል አገሮች እንደሚወስዱ ያላቸውን እምነት ገልጸዋል።</p>

<p>ጠቅላይ ሚኒስትር መለስና ጠቅላይ ሚኒስትር ብሌየር የአፍሪካ ኮሚሽንና ለአፍሪካ ልማት አዲስ ዓርነት (ኔፓድ) የልማት ፕሮግራም ተደጋጋሚነት እንዳላቸውም ጠቁመዋል።</p>

<p>ጠቅላይ ሚኒስትር ቶኒ ብሌየር አዲስ አበባ ውስጥ ዛሬ በሚጀመረው የአፍሪካ ኮሚሽን ኮሚሽነሮች ሁለተኛ ስብሰባ ላይ ለመሳተፍ አዲስ አበባ የገቡት ትናንት ማምሻውን ነው።</p>

<p>ጠቅላይ ሚኒስትር ቶኒ ብሌየር ቦሌ አለም አቀፍ አውሮፕላን ጣቢያ ሲደርሱ ጠቅላይ ሚኒስትር መለስ ዜናዊ፣ የውጭ ጉዳይ ሚኒስትር ስዩም መስፍን እና ሌሎች ከፍተኛ የመንግሥት ባለሥልጣናት ተቀብለዋቸዋል።</p>

<p>የአፍሪካ ኮሚሽን ኮሚሽነሮች ሁለተኛ ስብሰባን የእንግሊዙ ጠቅላይ ሚኒስትር ቶኒ ብሌየር በሊቀመንበርነት ይመሩታል።</p>

<p>በተመሳሳይ ዜና ከአፍሪካ ኮሚሽን ኮሚሽነሮች አንዱ የሆኑት ፕሬዚዳንት ቤንጃሚን ምካፓ በኮሚሽኑ ሁለተኛ ስብሰባ ላይ ለመሳተፍ ትናንት ማምሻውን አዲስ አበባ ገብተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 27 ቀን 1997</a></p>

</body>
</html>	
