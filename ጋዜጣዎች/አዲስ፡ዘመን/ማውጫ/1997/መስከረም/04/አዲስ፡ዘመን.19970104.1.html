<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእንግሊዝና በአሜሪካ የአክሱም ሐውልት እንዲመለስ የሚጠይቅ ሰላማዊ ሰልፍ ዛረ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በእንግሊዝና በአሜሪካ የአክሱም ሐውልት እንዲመለስ የሚጠይቅ ሰላማዊ ሰልፍ ዛረ ይካሄዳል</h2>


<p>በጣሊያን ወረሪ ኃይል ከኢትዮጵያ ተሰርቆ ሮም የሚገኘው የአክሱም ሐውልት በአፋጣኝ እንዲመለስ የሚጠይቅ ሰላማዊ ሰልፍ ዛረ በእንግሊዝና በአሜሪካ ዋና ከተሞች እንደሚካሄድ የመቅደላ ቅርሶች አስመላሽ ማኅበር «አፍሮሜት» አስታወቀ።</p>

<p>አፍሮሜት ትናንት እንዳስታወቀው፤ የሰላማዊ ሰልፉ ዓላማ የአክሱም ሐውልት ወደ ኢትዮጵያ እንዲመለስ በጣሊያን መንግስት ላይ ግፊት ማድረግ ነው።</p>

<p>በእንግሊዝና በአሜሪካ የሚገኙ የአፍሮሜት ደጋፊዎች ሰልፉን የሚያካሂዱት በለንደንና በዋሽንግተን የጣሊያን ኤምባሲ መሥሪያ ቤቶች አቅራቢያ ነው።</p>

<p>ሰላማዊ ሰልፉን በመተባበር ያዘጋጁት ፕሮፌሰር ሪቻርድ ፓንክረስትና ሌሎች የአፍሮሜት አባላት መሆናቸውም ታውቋል።</p>

<p>ፕሮፌሰር ፓንክረስት ሰልፉ በሚካሄዱባቸው ሁለቱም ሥፍራዎች የዓላማው ደጋፊ የሆኑ ሁሉ እንዲሳተፉ ጥሪ አድርገዋል።</p>

<p>ኢትዮጵያ ሐውልቱ እንዲመለስ የተለያዩ ጥረቶችን ስታደርግ ከአምስት አሥርት ዓመታት በላይ የሚሆን ጊዜ መቆጠሩን የገለጸው አፍሮሜት የጣሊያን መንግሥት ግን ቅርሱን ለመመለስ ለሦስት ጊዜ ያህል ቃል የገባ ቢሆንም እስካሁን ግን ተግባራዊ አላደረገም ብሏል።</p>

<p>እንደ አውሮፓ አቆጣጠር ባለፈው ዓመት መጨረሻ አካባቢ ባለሙያዎች ሮም መሀል ክተማ ቆሞ የሚገኘውን ይህንን ሐውልት መቆራረጥ በጀመሩበት ወቅት የሀውልቱ የመመለስ ምልክቶች ታይተው እንደነበር አፍሮሜት ጠቁሟል።</p>

<p>የተቆራረጠውን ይህንኑ የሐውልቱ አካል ወደ ኢትዮጵያ ማጓጓዝ የሚቻልበት ሁታት እስከሚመቻች ድረስ ሮም አየር ማረፊያ በሚገኝ መጋዘን ውስጥ መቀመጡም ለኢትዮጵያውያን ተነግሯቸው ነበር ብሏል።</p>

<p>ያም ሆኖ ግን በአሁኑ ወቅት የተቆራረጠው የአክሱም ሐውልት ክፍል ተቀምጦ የሚገኘው በአንድ የፖሊስ ጣቢያ ጊቢ ውስጥ መሆኑ ተረጋግጧል ሲል አፍሮሜት አስታውቋል።</p>

<p>እስካሁን ድረስም ሐውልቱን የመመለስ ምንም ዓይነት የተጨበጠ እቅድ አለመኖሩንም አመልክቷል።</p>

<p>«ኮሪየር ዳላ ሴራ» የተሰኘው የአገሪቱ ጋዜጣ በበኩሉ፤ ባለፈው ወር ዘገባው የጣሊያን መንግሥት ሐውልቱን ወደ ኢትዮጵያ ለማጓጓዝ በጀት የለም በማለት የሚያቀርበው ምክንያት አገራዊ ሀፍረት ነው ሲል ተችቷል።</p>

<p>እስከ ሁለት ሺ አመት ዕድሜ እንዳለው የሚነገርለት ይህ ሐውልት አምባገነኑ ቢኒቶ ሙሶሎኒ ኢትዮጵያን በወረረበት ወቅት ከስድስቱ የአክሱም ከተማ ተሰርቆ የተወሰደው እንደ አውሮፓ አቆጣጠር በ1937 ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 04 ቀን 1997</a></p>

</body>
</html>	
