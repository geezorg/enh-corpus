<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለዓለም ገበያ ካቀረበችው ቡና 90 ሚሊዮን ዶላር ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ለዓለም ገበያ ካቀረበችው ቡና 90 ሚሊዮን ዶላር ተገኘ</h2>


<p>ባለፉት ስድስት ወራት የዓለም ቡና ዋጋ የተሻለ ደረጃ ላይ በመድረሱ ኢትዮጵያ ለዓለም ገበያ ካቀረበችው ቡና 90 ሚሊዮን ዶላር መገኘቱን የቡናና ሻይ ባለሥልጣን አስታወቀ።</p>

<p>የባለሥልጣኑ የቡናና ሻይ ጥራትና ጣዕም መቆጣጠሪያ ማዕከል ሥራ አስኪያጅ ሪፖርተር እንዳስታወቁት፣ ባለፉት ስድስት ወራት 15ሺ612 ቶን የታጠበና 37ሺ131 ቶን ያልታጠበ ቡና ለዓለም ገበያ ቀርቦ የቡናችን የጥራት ደረጃና ተፈላጊነቱ በመጨመሩ የተሻለ ዋጋ ተገኝቷል።</p>

<p>ባለፉት ስድስት ወራት ወደ ውጭ የተላከው ቡና ካለፈው ዓመት ተመሳሳይ ወቅት ጋር ሲነፃፀር ስድስት ሺ 231 ቶን ብልጫ እንዳለውም አመልክተዋል።</p>

<p>በተለይ የታጠበ ቡና የጥራት ደረጃ መሻሻሉን የተናገሩት አቶ አብርሃም፣ ባለፈው ዓመት በኪሎ አንድ ዶላር ከ72 ሳንቲም እስከ አንድ ዶላር ከ95 ሳንቲም ይሸጥ የነበረው የቡና ዋጋ በአሁኑ ወቅት ሁለት ዶላር ከ60 ሳንቲም መድረሱን ገልጸዋል።</p>

<p>ወደ ውጭ ከሚላከው ቡና 30 በመቶውን የምትገዛው ጃፓን መሆኗን የገለጹት ሥራ አስኪያጁ፣ የአውሮፓና የመካከለኛው ምሥራቅ ሀገሮችም ቡና ከሚረከቡት ሀገሮች መካከል ተጠቃሾች መሆናቸውን ተናግረዋል።</p>

<p>የታጠበ ቡና በማቅረብ ተመራጭ ከሚሆኑት መካከል ይርጋጨፌ፣ ሲዳሞና ሊሙ ተጠቃሽ መሆናቸውን የተናገሩት አቶ አብርሃም፣ በቀሽር (ባልታጠበ) ቡና ደግሞ ሐረር፣ ለቀምትና ሲዳሞ መሆናቸውን አመልክተዋል።</p>

<p>ባለፉት ስድስት ወራት 13ሺ147 ቶን የታጠበ 44ሺ 217 ቶን ቀሽር ቡና ለውጭ ገበያ ለማቅረብ ታቅዶ 15ሺ612 የታጠበና 37ሺ131 ቶን ያልታጠበ ቡና ለማቅረብ መቻሉን የገለጹት፣ ሥራ አስኪያጁ፣ የታጠበ ቡና ከዕቅዱ 19 በመቶ ብልጫ ማሳየቱን አስታውቀዋል።</p>

<p>አርሶ አደሩ የቡና ጥራት ጠብቆ ለገበያ ማቅረብ እንዳለበት የተናገሩት አቶ አብርሃም፣ አሁን ባለው ሁኔታ አርሶ አደሩ የቡና ጥራትን ለማስጠበቅ የሚያስችል አሠራርን የማይከተልና በተገቢው ሁኔታ የማድረቂያና የማከማቻ ሥፍራ የሌው መሆኑን ገልጸዋል።</p>

<p>በዚህ ምክንያት ለገበያ የሚያቀርበው ቡና የጥራት ደረጃ ዝቅተኛ መሆኑን ገልጸዋል።</p>

<p>የኅብረት ሥራ ዩኒየኖች መጠናከር ቡና አምራቹን ተጠቃሚ ሊያደርገው እንደሚችል የተናገሩት አቶ አብርሃም፣ አሁን ባለው ሁኔታ ዩኒየኖቹ ቡና ለውጭ ገበያ በማቅረብና ጥሩ ሥራ በመሥራት ላይ መሆናቸውን አብራርተዋል። አርሶ አደሩም ጥራት ያለው ቡና ለገበያ በማቅረብ ተጠቃሚ እንዲሆን በቂ ትምህርት ሊሰጠው እንደሚገባ አቶ አብርሃም አሳስበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 01 ቀን 1997</a></p>

</body>
</html>	
