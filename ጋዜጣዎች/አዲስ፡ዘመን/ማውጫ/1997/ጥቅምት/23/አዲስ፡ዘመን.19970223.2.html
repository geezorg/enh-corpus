<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምርጫ ተወዳዳሪዎች የድጋፍ ማሰባሰቢያ ናሙና እየተረከቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የምርጫ ተወዳዳሪዎች የድጋፍ ማሰባሰቢያ ናሙና እየተረከቡ ነው</h2>


<p>በግልና የፖለቲካ ፓርቲዎችን በመወከል በመጪው ግንቦት በሚካሄደው የሕዝብ ተወካዮችና የክልል ምክር ቤቶች አባላት ምርጫ በዕጩነት ቀርበው ለመወዳደር የሚፈልጉ ግለሰቦች የድጋፍ ማሰባሰቢያ ቅፅ ናሙና ከብሔራዊ ምርጫ ቦርድና ከየትምህርት ቤቶች ጽሕፈት ቤት እየተረከቡ ነው።</p>

<p>የፖለቲካ ድርጅቶችና የግል ዕጩ ተወዳዳሪዎች ትናንት እንደገለጹት፤የድጋፍ ማሰባሰቢያ ቅጽ 11/ሀ እና የፊርማ አሰባሰብ መመሪያዎችን ለመውሰድ በቦርዱ ዋና ቅርንጫፍ ጽህፈት ቤቶች በግንባር በመቅረብ እየተመዘገቡ ነው።</p>

<p>አንዳንዶቹ ካለፈው ቅዳሜ ጀምሮ ምዝገባ ማከናወናቸውን የቦርዱ ጽህፈት ቤት የሥራ ኃላፊዎች ገልጸው የድጋፍ ማሰባሰቢያ ቅጽ ናሙናና ለምርጫ እንቅስቃሴ የሚያስፈልጓቸውን በራሪ ጽሁፎችን መረከባቸውንም አመልክተዋል።</p>

<p>በተለይ በቦርዱ ዋናውና ቅርንጫፍ ጽህፈት ቤት በአካል በመቅረብ ሰነዶችን እየተረከቡ የፊርማ ማሰባሰብ እንቅስቃሴያቸውን ከወዲሁ ለመጀመር የወሰኑት አብዛኛዎቹ በግል ለመወዳደር የፈለጉ ዕጩዎች መሆናቸውን አመልክተዋል።</p>

<p>ተመሳሳይ ሥራዎች አዲስ አበባ ውስጥ ባሉ የየወረዳው ትምህርት ቤቶች ጽህፈት ቤቶች ውስጥ እየተካሄደ መሆኑን አመልክተዋል።</p>

<p>ታህሳስ 10 ቀን 1997 ጽህፈት ቤቶችን በይፋ በመክፈት በሚካሄድ የማጣራት ስራ ካለፈው ልምድ በመነሳት አሁንም ምናልባት አንዳንድ ግድፈት እንደሚገኝበት መገመት ይቻላል የሚሉት ኃላፊዎቹ፤ በማጣራት ሂደት ግድፈቶች የተገኘበት የድጋፍ ፊርማ እንቅስቃሴን ከወዲሁ ጀምሮ ወቅቱ ሳይገባደድ ለአጣሪዎች በማቅረብ ዳግም ለማረም የሚያስችል በቂ ጊዜም እንደሚሰጣቸው አብራርተዋል።</p>

<p>በአጭር ቀናት ውስጥ በታየው እንቅስቃሴ እስከዛሬ ድረስ የአምስት የፖለቲካ ድርጅት ወኪሎች መመዝገባቸውን አስረድተዋል።</p>

<p>የፖለቲካ ድርጅቶችን በመወከል እስካሁን ቀርበው የድጋፍ ማሰበሳቢያና ሌሎች በራሪ ጽሁፎችን ከወሰዱ የፓርቲ ዕጩዎች መካከል የኢሕአዴግ፣ የኢኦዴድ፣ የትግሬ ወርጂ፣ የኦ.ኤ.ኤል ኤፍ እና የኦነብ ተወዳዳሪዎች ይገኙበታል።</p>

<p>በቦርዱ የጊዜ ሰሌዳ መሠረት የፊርማ ማሰባሰብ እንቅስቃሴ ከጥቅምት 20 እስከ ታህሳስ 28 ቀን 1997 ዓ.ም ይቀጥላል።</p>

<p>በተጨማሪም የደጋፊዎችን ፊርማ የማጣራት ሥራ ከታህሳስ 10 እስከ ታህሳስ 30 ቀን 1997 ዓ.ም ድረስ ብቻ ይቆያል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 23 ቀን 1997</a></p>

</body>
</html>	
