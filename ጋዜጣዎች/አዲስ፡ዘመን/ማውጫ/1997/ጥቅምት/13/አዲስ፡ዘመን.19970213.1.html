<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአክሱም ሐውልት በቅርቡ ይመለሳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአክሱም ሐውልት በቅርቡ ይመለሳል</h2>


<p>ሮም የሚገኘው የአክሱም ሀውልት እስከ መጪው ታህሳስ ወር መጨረሻ ወደ አገር ውስጥ እንዲመለስ አስፈላጊው ጥረት ሁሉ እየተደረገ መሆኑንና ሃውልቱን በአውሮፕላን ለማጓጓዝ በኢጣሊያ ጥናቱ ተጠናቆ በኢትዮጵያ መንግሥት በኩል አዎንታዊ ምላሽ መሰጠቱን የወጣቶች፣ ስፖርትና ባህል ሚኒስትርና የአክሱም ሐውልት አስመላሽ ብሔራዊ ኮሚቴ ሰብሳቢ አምባሳደር ተሾመ ቶጋ አስታወቁ።</p>

<p>አምባሳደር ተሾመ ቶጋ ከትናንት በስቲያ እንደገለጹት፣ በአሁኑ ዘመን የአክሱም ሐውልትን ወደ አገሩ ለማጓጓዝ አመቺነቱ በታመነበት በአውሮፕላን እንዲከናወን የሚያስችል ጥናት በጣሊያን መንግሥት በኩል ተጠናቆ የኢትዮጵያ መንግሥትም የጥናቱን ዝርዝር በመመልከት ተቀብሎ ተግባራዊ እንዲሆን ምላሽ ሰጥቷል።</p>

<p>የሐውልቱን ሦስት ክፍሎች በሦስት ጊዜ ምልልስ «ኦንቶኖቭ 124» በተባለው አውሮፕላን መጫን እንደሚቻል በጥናት መረጋገጡን ያመለከቱት ሚኒስትሩ፣ በአገር ውስጥም ሐውልቱን ለመቀበል የሚያስችለውን ዝግጅት እየተካሄደ እንደሆነ ገልፀዋል።</p>

<p>በጥናቱ መሰረት ሃውልቱ አገር ውስጥ ሲደርስ የአክሱም አውሮፕላን ማረፊያ አውሮፕላኑ ለማሳረፍ ያለው አቅም መጠናቱና አቅም እንዳለው መረጋገጡን ተናግረዋል።</p>

<p>ሐውልቱ አገር ውስጥ ከደረሰ በኋላ ከአክሱም አውሮፕላን ማረፊያ መልሶ እስከሚቆምበት ስፍራ ያለው መንገድ ሥራም እየተካሔደ እንደሆነም አምባሳደር ተሾመ ቶጋ አስረድተው፣ ይህም ለአጭር ጊዜ ቢሆንም ብልሽት እንዳይደርስበት ማረፊያ ቦታ መዘጋጀቱንም አመልክተዋል። </p>

<p>ሐውልቱ የኢትዮጵያ ሕዝቦች የታሪክ አሻራና መገለጫ እንደመሆኑ ሕዝቦችና መንግሥት ሐውልቱ ወደ አገር እንዲመለስ ያላቸውን ከፍተኛ ፍላጎት የጠቀሱት ሚኒስትሩ፣ በውሳኔ ሰጪ አካላት በኩልም ባለው ግፊት ጭምር በቅርቡ የአክሱም አውሮፕላን ማረፊያንና ሌሎች ሁኔታዎችን ለመመልከት አንድ የቴክኒክ ቡድን ከጣሊያን መጥቶ ከኢትዮጵያ የቴክኒክ ኮሚቴ ጋር በጋራ እንደሚሰራ ገልጸዋል።</p>

<p>ሐውልቱ በአሁኑ ወቅት በጣሊያን ሮም አውሮፕላን ማረፊያ አጠገብ በሚገኝ አንድ ካምፕ ውስጥ በጥሩ ሁኔታ ታሽጎ እንደሚገኝና ከፍተኛ ጥበቃ እየተደረገለት መሆኑን አምባሳደር ተሾመ ጠቁመው፣ ሮም የሚገኘው የኢትዮጵያ ኤምባሲም በቅርብ እየተከታተለ እንደሆነ አመልክተዋል።</p>

<p>ሐውልቱ አገር ውስጥ ይደርሳል ተብሎ ከታሰበበት ጊዜ የዘገየው በተለያዩ ምክንያቶች መሆኑንና በተለይ በአውሮፕላን የመጫኑ ሁኔታ የረጅም ጊዜ ጥናት በመፍጀቱ መሆኑን ጠቁመዋል።</p>

<p>ሐውልቱ ለምን በመርከብ አይመጣም? ተብሎ ለቀረበው ጥያቄም አምባሳደሩ ብሔራዊ ኮሚቴውም ሆነ የሚኒስቴሩ መሥሪያ ቤት በመርከብ እንዲመጣ ፍላጎት እንደሌላቸውና ሐውልቱ ከፍተኛ ዋጋ ያለው የሃገር ሀብት ስለሆነ በጥንቃቄ ጉዳት ሳይደርስበት በተገቢው ቦታ ሊተከል ስለሚገባ ከወደብ ወርዶ ሲጫጫንና ሲጓጓዝ የሚኖረውን ጉዳት በማሰብ መሆኑን አመልክተዋል።</p>

<p>በመርከብ የሚመጣ ከሆነ ከወደብ መልሶ እስከሚቆምበት ቦታ ለማድረስ ያለውን መሰረተ ልማት ሟሟላት እንደሚያስፈልግ፣ ድልድዮችን፣ መንገዶችን መስራት እንደሚጠይቅ ይህ ካልሆነ ግን ሲጓጓዝ የመነቃነቅና የመሰንጠቅ ችግር ሊከሰት ስለሚችል ሐውልቱን በመርከብና በየብስ ማጓጓዝ ተገቢ እንዳልሆነ ከመጀመሪያው ጀምሮ የታመነበት መሆኑን ጠቁመዋል።</p>

<p>ሚኒስትሩ ሐውልቱ በሚመለስበት ወቅት በሀገር ውስጥ ስላለው አቀባበል፣ መልሶ ስለሚተከልበት ሁኔታ የተለያዩ እንቅስቃሴዎች እየተደረጉ እንደሆነና በተለይም አገር ውስጥ ከደረሰ በኋላ በአጭር ጊዜ ለማቆም ዝግጅት እየተደረገ እንደሆነ አመልክተዋል።</p>

<p>ሐውልቱ የሚቆምበት ስፍራ ቫርኔሮ የተባለ ኩባንያ ለመስራት ፍቃደኝነቱን ማሳየቱንና ስምምነትም መፈረሙን ገልጸዋል።</p>

<p>የጣሊያን መንግሥት በሐውልቱ መመለስ ላይ አሁንም ፈቃደኝነቱን እያሳየ እንደሆነ የተናገሩት አምባሳደር ተሾመ፣ ሐውልቱ እስካሁን ያልተመለሰው በርካታ ቴክኒካዊ ሥራዎችን በመጠየቁ እንደሆነ ጠቁመዋል።</p>

<p>ሐውልቱን ወደነበረበት ታሪካዊ ቦታ መልሶ ለመትከል መስቀያ መሣሪያ «ክሬን» አስፈላጊ እንደሆነና ይህንኑ መሣሪያ ገጣጥሞ ከውጭ ማምጣት ስለማይቻል አገር ውስጥ መጥቶ የሚገጣጠምበት ሁኔታም እየተመቻቸ እንደሆነ ተናግረዋል።</p>

<p>ሚኒስትሩ የአክሱም ሐውልትን ለማስመለስ በሕዝቡና በመንግስት በኩል ያለው ክትትል እጅግ ከፍተኛ እንደሆነና መንግስት በደቡብ አፍሪካ በተካሄደው በአፍሪካ ሕብረት የምሥረታ ጉባዔ ላይም አቋሙን ያንጸባረቀበት እንደሆነ ጠቁመዋል።</p>

<p>ይሁንና አንዳንድ ወገኖች ሐውልቱን ከማምጣት በካሳ መልክ ተቀብሎ ለልማት ገንዘብ መጠየቅ አይሻልም ወይም ማለታቸውን በተመለከተ ካሳ የሚባለው ቢሰጥ እንኳን ለተወሰነ ጉዳይና ጊዜ ብቻ ሊውል እንጂ ያንን ለዘመናት የኢትዮጵያውያንን ክብርና ታሪክ አሳንሶ በሚያሳይ ገጽታ መልኩ ከመቀጠል የሚያግድ አለመሆኑንና ይልቁንስ ከእንግዲህም ይሁንኑም ታሪካዊ ሐውልት ለመጎብኘት ሊጎርፉ የሚችሉትን ጎብኚዎችንም ጭምር ማሰብ ተገቢ እንደሆነ አመልክተዋል።</p>

<p>የሐውልቱ መመልስ የሁለቱንም አገሮች ሕዝቦች ግንኙነት ይበልጥ በማጠናከሩ ረገድ የራሱ ድርሻ ያለው መንፈሳዊ እርካታን የሚፈጥርና ይህም በተለይ በዘመናዊው ትውልድ ምን ያህል አስተዋፅኦ እንዳለውም አመዛዘኑ ተገቢ እንደሆነ ተጠቁሟል።</p>

<p>በጦርነት የተወሰደውን ሐውልት በሰላም፣ በዘመናዊ አስተሳሰብና በዲፕሎማሲ ለማስመለስ የኢትዮጵያ ፌዴራላዊ ዴሞክራሲያዊ ሪፑብሊክ መንግስት ባደረገው ከፍተኛ ጥረት መመለሱ ለአሁኑ ትውልድ ከፍተኛ ኩራትና የበለጠ የሕዝቦችን ባለታሪካዊነት የሚያንፀባርቅ እንደሆነም አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 13 ቀን 1997</a></p>

</body>
</html>	
