<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተወካዮች ም/ቤት አባላትና ታዋቂ ወጣት ድምፃውያን የሻማ ማብራት ስነ ስርዓት አካሄዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተወካዮች ም/ቤት አባላትና ታዋቂ ወጣት ድምፃውያን የሻማ ማብራት ስነ ስርዓት አካሄዱ </h2>


<p>ኤች.አይ.ቪ/ኤድስን ለመከላከልና ለመቆጣጠር ለሚደረገው ርብርብ አርቲስቶች ኅብረተሰቡን በማስተማርና የባህሪ ለውጥ እንዲያመጣ በማድረግ በኩል ከፍተኛ ድርሻ እንዳላቸው የፀረ ኤች.አይ.ቪ/ኤድስ ብሄራዊ የሴቶች ጥምረት አስታወቀ። የተወካዮች ም/ቤት አባላት ታዋቂና ወጣት ድምፃውያን በሕፃናትና በአዋቂዎች ዘንድ ኤች አይ ቪ/ኤድስን አስመልክቶ የባህሪ ለውጥ ለማምጣት እንዲያስችሉ የተዘጋጁትን መዝሙሮች በአንድነት ዘመሩ።</p>

<p>የጥምረቱ ሊቀመንበርና የጠቅላይ ሚኒስትር መለስ ዜናዊ ባለቤት ወ/ሮ አዜብ መስፍን ትናንት በተወካዮች ም/ቤት በታዋቂና በወጣት አርቲስቶች የተዘጋጁት «መላበሉና»ና «እማዬ አባዬ» የተሰኙት መዝሙሮች በተመረቁበት ወቅት ባደረጉት ንግግር፤ ኤች.አይ.ቪ/ኤድስን ለመከላከል የሚደረገውን ትግል በሕዝቡ ዘንድ ለማስረጽ የአርቲስቶች ሚና ወሳኝ ነው።</p>

<p>ጥምረቱ ለአርቲስቶቹ ባደረገው ጥሪ መሠረት መዝሙሮቹ ማዘጋጀታቸውን የገለጹት ወ/ሮ አዜብ፤ በሕዝብ ተወካዮች ም/ቤት አባላት ተዘምረው እንዲመረቁ የተደረገውም መዝሙሮቹ ለኢትዮጵያ ሕዝብ ትልቅ ትርጉም እንዳላቸው ለማሳየት ነው ብለዋል።</p>

<p>መዝሙሩ ለዓለም አቀፍ የኤች አይ ቪ/ኤድስ ቀን በሚደረገው ዝግጅት ሁሉም በአንድ ድምጽ እንዲዘምረው ሆኖ መዘጋጀቱን የገለጹት የጥምረቱ ሊቀመንበር፤ ሁሉም ሕዝብ የዕለት ተዕለት ተግባሩን ሲያከናውን አብሮ በመዘመር መልዕክቱ እንዲደርሰው ለማድረግ ታስቦ መሆኑ አስታውቀዋል።</p>

<p>ጥምረቱ ከኢትዮጵያውያን አርቲስቶች ጋር በመተባበር ያዘጋጀውን መዝሙር አሥር ኢትዮጵያውያን አርቲስቶች በጋራ የሚጫወቱት ሲሆን፤ የግጥም ደራሲው ይልማ ገብረአብ፣ የዜማ ደራሲ ሚካኤል በላይነህ፣ የሙዚቃ አቀነባባሪው ደግሞ ኤልያስ መልካ ናቸው።</p>

<p>በመዝሙሮቹ የምርቃ ሥነ ሥርዓት ላይ ሚኒስትሮች፣ ከፍተኛ የመንግሥት ባለሥልጣናት፣ ተማሪዎችና ሌሎች ጥሪ የተደረገላቸው እንግዶች ተገኝተዋል። በወቅቱም የሻማ ማብራት ሥነ ሥርዓት ተካሂዷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 10 ቀን 1997</a></p>

</body>
</html>	
