<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጠቅላይ ሚኒስትሩ የተመራው የልዑካን ቡድን ከጣልያን መንግስት ጋር ስምምነቶችን ተፈራረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጠቅላይ ሚኒስትሩ የተመራው የልዑካን ቡድን ከጣልያን መንግስት ጋር ስምምነቶችን ተፈራረመ</h2>


<p>በጠቅላይ ሚኒስትር መለስ የሚመራው የኢትዮጵያ መንግስት ከፍተኛ የልዑክን ቡድን የአክሱም ሐውልትን ለመመለስ በማድረግ ላይ ያለውን ዝግጅት ለማጠናቀቅ የሚያስችለውን ስምምነት ጨምሮ የተለያዩ ስምምነቶችን ከጣሊያን መንግሥት ጋር ተፈራረመ። የግልገል ግቤን የኃይል ማመንጫ ፕሮጀክት ለመገንባት የሚያስችል የ220 ሚሊዮን ዩሮ ብድር መገኘቱ ተገለጸ።</p>

<p>የኢትዮጵያ ሬዲዮ ሪፖርተር ብርቱካን ሐረገወይን ከሥፍራው እንደዘገበችው፤ ስምምነቱን ትናንት በኢትዮጵያ መንግስት በኩል የፈረሙት የውጭ ጉዳይ ሚኒስትር ስዩም መስፍን ሲሆኑ፤ ከጣልያን በኩል ደግሞ የሀገሪቱ ምክትል የውጭ ጉዳይ ሚኒስትር ሴናተር አልፌድሮ ማንቲካ ናቸው።</p>

<p>ውጭ ጉዳይ ሚኒስትር ስዩም መስፍን ስምምነቶቹን በተመለከተ እንዳሉት፤ የአክሱም ሐውልትን ለመመለስ በመደረግ ላይ ያለውን ዝግጅት ለማጠናቀቅ የሚያስችል ስምምነት መፈረሙ በሁለቱም አገሮች ትብብር ላይ እንቅፋት ሆኖ የቆየውን ምዕራፍ ለመዝጋት ያስችላል።</p>

<p>የትናንቱ ስምምነት እንደ አውሮፓ አቆጣጠር በ1947 በጣሊያንና በኢትዮጵያ መካከል ተፈርሞ የነበረውን የሰላም ውል የጣሊያን መንግስት እንዲያከብር የሚያደርግ መሆኑንም ገልጸዋል።</p>

<p>እንደ አቶ ስዩም ገለፃ፣ የአክሱም ሐውልት ከፊታችን ጥር እስከ መጋቢት ባለው ጊዜ ውስጥ ወደ ኢትዮጵያ ይመለሳል ተብሎ ይጠበቃል።</p>

<p>ሐውልቱን መልሶ በመትከል ሒደትም የተባበሩት መንግስታት የትምህርት የሳይንስና የባህል ድርጅት ዩኒስኮ የቴክኒክ ድጋፍ እንደሚሰጥ ስምምነቱ እንደሚጠይቅ አቶ ስዩም መስፍን ጠቁመዋል።</p>

<p>ከዚህ ሌላ ኢትዮጵያ ተጨማሪ 450 ሜጋዋት ኃይል ማመንጨት የሚያስችላትን የግልገል ጊቤ ሀይድሮ ኤሌክትሪክ ፕሮጀክት ለማስገንባት የ220 ሚሊዮን ዩሮ የብድር ስምምነት መፈረሙንም አቶ ስዩም ገልጸዋል።</p>

<p>እንደ ውጭ ጉዳይ ሚኒስትሩ ገለጻ፤ የጣሊያን መንግሥት በትብብር ግንኙነቱ ለአንድ ፕሮጀክት ከፍተኛ መጠን ያለው ገንዘብ ሲሰጥ የግልገል ጊቤው ፕሮጀክት ብድር የመጀመሪያው ነው።</p>

<p>በዝቅተኛ የወለድ መጠን በተገኘው ብድር የሚገኘው የኃይል ማመንጫ የልማት ሒደታችንን በማፋጠኑ ረገድ የሚጫወተው ሚና ከፍተኛ እንደሆነ ያስረዱት አቶ ስዩም፤ የጣሊያን መንግሥት በልማት ጉዟችን ላይ አመኔታ ማሳደሩን ያመለክታል ብለዋል። </p>

<p>በልዑካን ቡድኑ ከጣሊያን ጋር የተፈረመው ሦስተኛው ስምምነት ደግሞ የባህል ስምምነት ነበር።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 10 ቀን 1997</a></p>

</body>
</html>	
