<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወይዘሮ አዜብ መስፍንን ጨምሮ ከፍተኛ ሴት የመንግሥት ባለሥልጣናትና አምባሳደሮች የደም ምርመራ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወይዘሮ አዜብ መስፍንን ጨምሮ ከፍተኛ ሴት የመንግሥት ባለሥልጣናትና አምባሳደሮች የደም ምርመራ አደረጉ</h2>


<p>ዓለም አቀፍ የኤድስ ዘመቻ ቀንን ምክንያት በማድረግ የጠቅላይ ሚኒስትር መለስ ዜናዊ ባለቤት ወ/ሮ አዜብ መስፍንን ጨምሮ ሴት ከፍተኛ የመንግሥት ባለሥልጣናት፣ ሴት አምባሳደሮችና የቢሮ ኃላፊዎች በፈቃደኝነት ላይ የተመሠረተ የኤች .አይ.ቪ/ኤድስ ደም ምርመራ ማድረጋቸውን ሪፖርተራችን አልማዝ አያሌው ዘግባለች። ሴቶች ችግሮቻቸውን መፍታት የሚችሉት ሕገ መንግሥቱ በሰጣቸው ዴሞክራሲያዊ መብቶቻቸው መጠቀም ሲችሉ እንደሆነም ወይዘሮ አዜብ መስፍን ገልጸዋል።</p>

<p>ትናንት በዘውዲቱ ሆስፒታል በፈቃደኝነት ላይ የተመሰረተ የደም ምርመራ ያደረጉት ወ/ሮ አዜብ መስፍን፣ የገንዘብና ኢኮኖሚ ልማት ሚኒስትር ዴኤታ ወ/ሮ ሙሉ ቀፀላ፣ የአሜሪካና የህንድ አምባሳደሮች የዓለም አቀፍ ድርጅት ተወካዮችና ሌሎችም ናቸው።</p>

<p>ወ/ሮ አዜብ መስፍን በዚሁ ወቅት እንደገለጹት፣ የዘንድሮው ዓለም አቀፍ የኤድስ ዘመቻ ቀን ትኩረቱ «ሴቶች፣ ልጃገረዶችና ኤች.አይ.ቪ» የሚል በመሆኑ የምርመራው ዓላማም የችግሩ ተጠቂ የሆኑት ሴቶች ስለራሳቸው ጤንነት ተመርምረው እንዲያውቁና ራሳቸውን እንዲጠብቁ አርአያ ሆኖ ለማስተማር ነው።</p>

<p>በዓለም ላይ በኤች አይ ቪ/ ኤድስ የሚጠቁት ሴቶች መሆናቸውን የጠቀሱት ወ/ሮ አዜብ በሀገራችንም ሴቶች በተለያዩ ምክንያቶች ለበሽታው እየተጋለጡ መሆናቸውን ገልጸዋል።</p>

<p>በሴቶች ላይ የሚደርሱ አስገድዶ መድፈር፣ ጠለፋ፣ የውርስ ጋብቻ የመሳሰሉ ጐጂ ድርጊቶችን መዋጋትና ሴቶች ራሳቸውን እንዲጠብቁ የበለጠ ማስተማር ከራሳችው ከሴቶች መምጣት የሚገባው ጉዳይ መሆኑንም ወ/ሮ አዜብ አስገንዝበዋል።</p>

<p>በ2003 የጤና ጥበቃ መረጃ መሰረት ዕድሜያቸው ከ15-49 ዓመት የሆኑ 770 ሺ ሴቶች ለቫይረሱ መጋለጣቸውን የጠቀሱት አምባሳደሯ፤ ከአጠቃላይ ተመርማሪዎች አምስት በመቶዎቹ ሴቶች ሲሆኑ 3 ነጥብ ስምንት በመቶዎቹ ደግሞ ወንዶች መሆናቸውን ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 22 ቀን 1997</a></p>

</body>
</html>	
