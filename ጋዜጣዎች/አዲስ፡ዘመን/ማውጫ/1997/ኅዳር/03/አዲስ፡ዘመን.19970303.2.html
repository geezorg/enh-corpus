<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ እግር ኳስ ፌዴሬሽን ፊፋ ያስተላለፈውን ውሳኔ ተግባራዊ ለማድረግ ተስማማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ እግር ኳስ ፌዴሬሽን ፊፋ ያስተላለፈውን ውሳኔ ተግባራዊ ለማድረግ ተስማማ</h2>


<p>የዓለም አቀፉ እግር ኳስ ማህበር ፊፋ የኖርማላይዜሽን ኮሚቴው በዶክተር አሽብር ወ/ጊዮርጊስ መመራት አለበት ሲል ያስተላለፈውን ውሳኔ የኢትዮጵያ እግር ኳስ ፌዴሬሽን ተቀበለ።</p>

<p>የኢትዮጵያ እግር ኳስ ፌዴሬሽን ትናንት በጊዮን ሆቴል ያካሄደውን አስቸኳይ ጠቅላላ ጉባኤ ሲያጠናቅቅ ባወጣው የአቋም መግለጫ እንዳመለከተው፤ ከአንድ ዓመት በላይ የተፈጠረውን አለመግባባትና ውዝግብ ለአንዴና ለመጨረሻ ጊዜ ለመፍታት ሲባል ፊፋ ያስተላለፈውን ውሳኔ ሙሉ ለሙሉ መቀበል አስፈላጊ ሆኖ ተገኝቷል። በመሆኑም ፌዴሬሽኑ ኖርማላይዜሽን ኮሚቴው በዶክተር አሸብር ሊመራ አይገባም በማለት ሲያራምድ የቆየውን አቋም በመለወጥ ለቀድሞው ፕሬዚዳንት ሙሉ እውቅና ሰጥቷቸዋል።</p>

<p>ጠቅላላ ጉባኤው በውሳኔው እንደገለጸው፤ በኢትዮጵያ እግር ኳስ ፌዴሬሽንና በፊፋ መካከል የተፈጠረውን አለመግባባት እንደሚፈታ እምነት የተጣለበት የኖርማላይዜሽን ኮምቴ በዶክተር አሸብር ይመራ የሚለውን ግዴታ መቀበል ያስፈለገው ውሳኔው ፍትሃዊ ሆኖ ሳይሆን በኢትዮጵያ እግር ኳስ እድገት ላይ ሊያደርስ የሚችለውን ውድቀትና የከፋ አደጋ ለመከላከል ነው።</p>

<p>በመግለጫው መሰረት የኢትዮጵያ እግር ኳስ ፌዴሬሽን ሥራ አስኪያጅ ኮሚቴ ፊፋ በውስጥ ጉዳዬ ጣልቃ ገብቷል ሲል ሲከራከር መቆየቱ ትክክለኛ እርምጃ ነው።</p>

<p>ጠቅላላ ጉባኤው ለዶክተር አሽብር እውቅና ለመስጠት የተገደደው አማራጭ በማጣቱና ፊፋ ሊወስደው በሚችለው ኢፍትሀዊ እርምጃ በርካታ አገራዊ ጥቅሞችን ላለማጣትና በቅጣት ምክንያት ስፖርቱ በበለጠ እንዳይዳከም ከመነጨ ብሔራዊ ስሜት እንደሆነ ተገልጿል።</p>

<p>ጠቅላላ ጉባኤው የፊፋ ውሳኔ በተቻለ ፍጥነት ተግባራዊ ሆኖ ፌዴሬሽኑ ከቅጣት እንዲድን በዶክተር አሸብር ወ/ጊዮርጊስ የሚመራው የኖርማላይዜሽን ኮሚቴ ነገ በኢትዮጵያ እግር ኳስ ፌዴሬሽን ጽሕፈት ቤት ተገኝቶ ኃላፊነቱን ከሚመለከታቸው አካላት እንዲረከብ ወስኗል።</p>

<p>በእለቱ በተካሄደው ውይይት ጠቅላላ ጉባኤው የፊፋን ውሳኔ ቢቀበልም የኖርማላይዜሽን ኮሚቴው የፊፋን ቀነ ገደብ አክብሮ ሥራውን ካላጠናቀቀ የሚወሰደው እርምጃ ምን ይሁን የሚል ጥያቄ ተነስቶ ብዙ አከራክሯል። አንዳንዶቹ ኃላፊነቱን አሳልፈን እስከሰጠን ድረስ እኛን የሚያገባን ነገር የለም ሲሉ ሌሎች ወገኖች ደግሞ በጊዜ መጓተት ምክንያት የምናጣውን አገራዊ ጥቅም ለማስከበር ስንል ቀነ ገደብ ማስቀመጥ አለብን ብለዋል። በመጨረሻም የኖርማላይዜሽን ኮሚቴው በፊፋ በተወሰነው መሰረት አዲስ የመተዳደሪያ ደንብ አርቅቆ ኅዳር 17/1997 በጠቅላላ ጉባኤው እንዲያፀድቅ፣ በታህሳስ 8/1997 ደግሞ አዲስ የሥራ አስኪያጅ ኮምቴ እንዲያስመርጥ ከስምምነት ላይ ተደርሷል። የተላለፈው ውሳኔ በተጠቀሱት ቀናት ተግባራዊ ካልሆነ የኢትዮጵያ እግር ኳስ ፌዴሬሽን ፅህፈት ቤት ጠቅላላ ጉባኤ እንዲጠራም የጉባኤው ተጠሪዎች ወስነዋል።</p>

<p>ጠቅላላ ጉባኤው ፊፋ ያስተላለፈውን ውሳኔ በመቀበሉ ምክንያት በፌዴሬሽኑ ሥራ አስኪያጅ ኮሚቴ አማካኝነት ተረቆ የቀረበው ረቂቅ ደንብ ውይይት ሳይካሄድበት ቀርቷል። ሆኖም ግን ኖርማላይዜሽን ኮሚቴው ረቂቅ ደንቡ ለሥራው አጋዥ ሆኖ ካገኘው ሊጠቀምበት እንደሚችል አመልክቷል።</p>

<p>የኢትዮጵያ እግር ኳስ ፌዴሬሽን ሥራ አስኪያጅ ኮሚቴ አምቦ ላይ ከተመረጠ ጊዜ ጀምሮ ያካሄዳቸውን እንቅስቃሴዎች በእለቱ ፕሮግራም ላይ በሪፖርት መልክ አቅርቧል።</p>

<p>የፌዴሬሽኑ ምክትል ፕሬዚዳንት አምባሳደር ተወልደ ገብሩ እንዳስረዱት፤ ከፊፋ ጋር በተፈጠረው ውጥረት ምክንያት ስራ አስኪያጅ ኮሚቴው በእለት ተለት ጉዳዮች እንዲያተኩር ቢገደድም፤ ከአውሮፓ እግር ኳስ ማህበርና ከአይሪሽ ሮበርስ ከተባለ ድርጅት ጋር በተደረገ ግንኙነት ሥልጠናና እርዳታ ማግኘት ተችሏል። የምሥራቅና የመካከለኛው አፍሪካ የእግር ኳስ ማሰልጠኛ በኢትዮጵያ እንዲቋቋም ከአፍሪካ እግር ኳስ ኮንፈዴሬሽን ካፍ ጋር ከስምምነት መድረስ ተችሏል። ፌዴሬሽኑን ከመንግሥት ከሚያገኘው ድጋፍ ባሻገር የራሱን ገቢ በሚፈጥርበት መንገድ ላይ የተደረገው እንቅስቃሴ አበረታች ነው። በዚሁ አጋጣም በዳኝነትና በአንዳንድ ጉዳዮች የጐላ ድክመት እንደነበር በግምገማ መረጋገጡን አምባሳደር ተወልደ አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 03 ቀን 1997</a></p>

</body>
</html>	
