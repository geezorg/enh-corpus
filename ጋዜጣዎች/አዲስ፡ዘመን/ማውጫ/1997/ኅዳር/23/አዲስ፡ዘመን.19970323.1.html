<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅቱ አዲሱ የሰላም ሃሳብ ዘላቂ ሰላም የማያመጣና ሉዓላዊነትን የሚጻረር መሆኑን ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅቱ አዲሱ የሰላም ሃሳብ ዘላቂ ሰላም የማያመጣና ሉዓላዊነትን የሚጻረር መሆኑን ገለጸ</h2>


<p>የኢትዮ-ኤርትራን ውዝግብ አስመልክተው በቅርቡ ጠቅላይ ሚኒስትር መለስ ዜናዊ ለሕዝብ ተወካዮች ምክር ቤት ያቀረቡትና የጸደቀው አዲሱ የሰላም ሃሳብ ዘላቂ ሰላም ሊያመጣ የማይችልና ሉዓላዊነትን የሚጻረር መሆኑን ቅንጅት ለአንድነትና ለዴሞክራሲ የተባለው የተቃዋሚ ፖርቲዎች ቅንጅት አስታወቀ። በሰላም ሃሳቡም ላይ የኢትዮጵያ ሕዝብ ሊመክርበትና ሊወያይበት ይገባ እንደነበረ ገለጸ።</p>

<p>የቅንጅቱ ተወካዮች ትናንት በሰሜን ሆቴል በጋራ በሰጡት ጋዜጣዊ መግለጫ እንዳስታወቁት፤ የሰላም ሃሳቡ የሁለቱን ሀገሮችና የአካባቢውን ሕዝቦች እንዲሁም ዓለም አቀፉ ማህበረሰብ የጓጓለትን ሰላም የማያስገኝ፣ ውዝግቡን የሚያባብስና የሁለቱን ሀገሮች ብቻ ሳይሆን የአካባቢውን ሰላም የሚያደፈርስ ነው። ከዚህም አልፎ ወደ ደም መፋሰስ የሚያመራ እንደሆነ አስረድተዋል።</p>

<p>በኢትዮጵያና በኤርትራ መካከል የተከሰተውን አለመግባባት መፍታት አስፈላጊ መሆኑን ሁሉም ወገን የሚስማማበት መሆኑን የገለጹት የቅንጅቱ ተወካዮች በሁለቱ ሀገሮች መካከል ያለውን አለመግባባት አስወግዶ ዘላቂና አስተማማኝ ሰላም ማስፈን የጋራ ጠላት በሆነው ድህነት ላይ ለመዝመትና ከኋላ ቀርነት ለመላቀቅ ከማስቻሉም በላይ በአካባቢው ሰላም መስፈን ትልቅ አስተዋፅኦ ይኖረዋል ብለዋል።</p>

<p>ከቀረበው ባለ አምስት ነጥብ የሰላም ሃሳብ ውስጥ ጉዳዩን በሰላማዊ መንገድ ብቻ መፍታት የሚለውን አስተሳሰብ ቅንጅት ለአንድነትና ለዴሞክራሲ እንደሚቀበለውና እንደሚጋራው ገልጸው፤ በሁለቱ ቤተሰብ ሕዝቦች መካከል ቀደም ሲል የተፈጠረውን ዓይነት አሰቃቂ ጦርነት ቀርቶ የዕለት ግጭት እንኳ ዳግመኛ መከሰት የለበትም ሲሉ አስታውቀዋል።ይሁን እንጂ የሰላም ሃሳቡን ሕዝብ እንዲመክርበትና የራሱን አስተዋጽኦ እንዲያደርግበት ጥያቄ ቀርቦ ተቀባይነት ባለማግኘቱና በድምር ውጤቱ ፍጹም ዘላቂ ውጤት ያመጣል ብሎ ስለማያምን ቅንጅቱ እንደሚቃወመው አመልክተዋል።</p>

<p>እንደ ኃላፊዎቹ ገልጻም፤ በኢትዮጵያና በኤርትራ መካከል የተፈጠረው ችግር ዘላቂ መፍትሔ የሚያገኘው በሁለቱም ወገን ሕዝቦች ተሳትፎ ሰፊና አግባብነት ያለው ውይይት ሲደረግ ብቻ ነው። አነጋግሩኝ፣ ፍላጐቴን ልግለጽ፣ በጋራ እንመካከር በማለት ሲወተውት አድማጭ ያጣንና የከፋውን ሕዝብ ያገለለ መፍትሄ ግን ሰላም ሊያመጣ አይችልም ብለዋል። በሕዝቡ ልብ ውስጥ ሰላም ከሌለም ችግሩ እንደገና ማመርቀዙ እንደማይቀር አብራርተዋል።</p>

<p>«የሰላም ሃሳብ የተባለው የጠቅላይ ሚኒስትሩ አቋም የምንመኘውንና የምንጓጓለትን ሰላም የሚያሰፍን ሳይሆን ዓላማው ብያለሁ በማለት፣ ጊዜ ከመግዛትና የመጪውን ምርጫ ሂደት ለገዢው ፓርቲ ከማመቻቸት ያለፈ ፋይዳ የለውም» ያሉት የቅንጅቱ ኃላፊዎች ይህም የአቶ መለስ አገዛዝ የኤርትራን ግጭት በተመለከተ ሲያደርገው ከነበረው የተሳሳተ አካሄድ አንዱ ምሳሌ ነው ብለውታል።</p>

<p>«አያይዘውም ይህ የሚያሳየው ጉዳዩን አስመልክቶ በአቶ መለስና አገዛዛቸው አማካይነት ዘላቂ ሰላም ይመጣል ብሎ ማሰብ አለመቻሉን ነው ሲሉ ገልጸዋል። አካሄዱም የሥርዓቱን ዕድሜ ከማራዘም አልፎ ምንም ዓይነት ዘላቂ ሰላም እንደማያመጣ ዕምነታቸው መሆኑን አስታውቀዋል።</p>

<p>«የችግሩ መንስዔ ገዥዎቻችን የመረጡትና በአልጀርሱ ስምምነት ውስጥ የተተከለው የቀኝ ገዥዎች መርዝ ነው» ያሉት ኃላፊዎቹ ዘላቂ ሰላም ለማምጣት ከተፈለገ ከተሳሳተ ግብአት ትክክለኛ ውጤት ማግኘት እንደማይቻል መታወቅ አለበት ሲሉ ገልጸዋል።</p>

<p>የውዝግቡ ምንጭ አገዛዙ የቅኝ ግዛት ውሎችን መሰረት ያደረገውን የአልጀርሱን ስምምነት መፈራረሙና ይህንም ተከትሎ ዘሄግ ላይ ይግባኝ የሌለው ፍርድ እንዲሰጥ መስማማቱ እንደሆነና ፍርድ ከተሰጠም በኋላ አገዛዙ አቋሙን በየጊዜው በመለዋወጥ ከሕዝብ ፍላጐትና እምነት ውጪ መጓዙም ችግሩን ይበልጥ ውስብስብ እያደረገው መሄዱን ጨምረው አስረድተዋል።</p>

<p>የድንበር አካላይ ኮሚሽን የሰጠው ብይን ኢፍትሐዊና ህገወጥ በመሆኑ በሕዝብ ተቀባይነት ሲያጣ አገዛዙ አቋሙን በመለወጥ አጥላልቶታል ያሉት የቅንጅቱ ኃላፊዎች ጠቅላይ ሚኒስትሩም በነደፉት የሰላም ስልት ይህንኑ ደጋግመው መግለጻቸውን ጠቅሰዋል። የድንበር ኮሚሽኑን ውሳኔ እንዳለ በሥራ ላይ ማዋል አስቸጋሪ መሆኑንና አሁን ባለው መንገድም ተግባራዊ ለማድረግ ቢሞከር ሁኔታው ሊታወክና አላስፈላጊ ወደ ሆነ ግጭት ሊያስገባ የሚችል ስጋት እንደሚፈጥር መግለጻቸውና ሰጥቶ መቀበል በሚል አካሄድ ሁኔታው በድር ድር ይቀየራል የሚል ማሳሳቻ እየተጠቀሙ ነው ብለዋል።ይኽም አገዛዙ በአንድ በኩል የሰላም ሃሳቡ ተግባራዊ ሊሆን እንደማይችል በግልጽ እያሳወቀ በሌላ በኩል አስተማማኝ ሰላም አመጣለሁ እያለ መሆኑን ጠቁመዋል።</p>

<p>ቅንጅቱ በኢትዮጵያና በኤርትራ መካከል ያለውን ውጥረት የሚያየው ከሁሉ በላይ ከሆነው የአገር አንድነትና የሕዝብ ልዑላዊነት እንዲሁም ከዘላቂ ሰላም መስፈን አንፃር እንደሆነ ኃላፊዎቹ አስገንዝበው፤ የኢትዮጵያ ህዝብ ከራሱ ድሎች ይልቅ የአገሩን ልዑላዊነት የሚያስቀድም፣ ክብሩንና ኩራቱን ለሌላ አሳልፎ የማይሰጥ መሆኑን ገልጸዋል። ይኽንንም በቅርቡ በሁለቱ ሀገሮች መካከል በተከሰተው አለመግባባት ላይ እንደገና አረጋግጧል ብለዋል።</p>

<p>ይህን መሰሉ ትልቅ የሰላም ጥያቄ በሀገር ውስጥ ካሉ የፖለቲካ ፓርቲዎች የዕለት ከዕለት የፖለቲካ ሽኩቻ በላይ የሆነና በሀገር ደረጃ የጋራ ግንዛቤ ሊያዝበት የሚገባ ጉዳይ ነው ያሉት ተወካዮቹ፤ ቅንጅቱ በጉዳዩ ላይ አቋሙን ሲገልጽ ጊዜያዊ የፖለቲካ ጥቅም ለማግኘት ሳይሆን ሀገራዊ አቋም ለመያዝ እንዲረዳ መሆኑን አስታውቀዋል። ከጊዜያዊ የፖለቲካ ሽኩቻ ባሻገርም በጉዳዩ ላይ መንግሥት፣ ሌሎች የፖለቲካ ኃይሎች፣ መላው የኢትዮጵያ ሕዝብ በተለይም ግጭቱ በተፈጠረበት አካባቢ ነዋሪ የሆነው ሕዝብ ቡድኑ መክሮበት ለዘላቂ ሰላም የሚበጅ ሀገራዊ አቋም እንዲወስድና ያም ተግባራዊ እንዲደረግ አሳስቧል።</p>

<p>ቅንጅቱ ታህሳስ 17 ቀን 1997 ዓ.ም በአዲስ አበባና በተለያዩ የክልል ከተሞች በሰላም ሃሳቡ ላይ የተቃውሞ ሕዝባዊ ስብሰባዎችን ለማድረግ ዝግጅት ላይ መሆኑን አስታውቆ በሕዝባዊ የተቃውሞ ስብሰባዎቹም ሕዝቡ በነቂስ ወጥቶ እንዲሳተፍ ጥሪ አስተላልፏል።</p>

<p>የቀድሞ ፕሬዚዳንት ዶክተር ነጋሶ ጊዳዳና የተወካዮች ምክር ቤት አባል አቶ በድሩ አደምም በጋዜጣዊ መግለጫው ላይ ተገኝተው በተለይ የሰላም ሀሳቡ ህዝብ ሳይወያይበት መጽደቅ እንዳልነበረበት ገልጸዋል። ይኽም ተገቢ አለመሆኑን አስገንዝበው ሕዝቡ ቀደም ሲል ሉአላዊነቱን ለማስከበር እንደተጠየቀው ሁሉ ዛሬም በሰላም ሃሳቡ ላይ ሊመክርበትና ሊወያይበት ይገባ እንደነበር አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 23 ቀን 1997</a></p>

</body>
</html>	
