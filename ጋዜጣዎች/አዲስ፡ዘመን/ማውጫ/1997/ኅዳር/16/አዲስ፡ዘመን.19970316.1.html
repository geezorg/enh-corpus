<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምክር ቤቱ በኢትዮጵያና በኤርትራ መካከል ያለውን አለመግባባት የሚፈታ አዲስ የዘላቂ ሰላም ሃሳብ አጸደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምክር ቤቱ በኢትዮጵያና በኤርትራ መካከል ያለውን አለመግባባት የሚፈታ አዲስ የዘላቂ ሰላም ሃሳብ አጸደቀ</h2>


<p>የኢትዮጵያ ፌዴራላዊ ዴሞክራሲያዊ ሪፐብሊክ መንግሥት የሚኒስትሮች ምክር ቤት በኢትዮጵያና በኤርትራ መካከል ያለውን ተጨባጭ ሁኔታ በዝርዝር በመገምገም በሁለቱ አገሮች መካከል ያለውን አለመግባባት ለመፍታት የሚያስችል አዲስ ዘላቂ የሰላም ሃሳብ አጸደቀ።</p>

<p>አዲሱ የሰላም ሃሳብ ዛሬ ለመጨረሻ ውሳኔ ለሕዝብ ተወካዮች ምክር ቤት እንደሚቀርብም የማስታወቂያ ሚኒስቴር አስታውቋል።</p>

<p>ሚኒስቴሩ ትናንት ማታ እንደገለጸው፤ የሚኒስትሮች ምክር ቤት ትናንት ባካሄደው ስብሰባ በኢትዮጵያና በኤርትራ መካከል ተፈጥሮ የቆየው አለመግባባት የሚገኝበትን ሁኔታ በዝርዝር በመገምገም አዲስ የዘላቂ ሠላም ሃሳብ አጽድቋል።</p>

<p>ምክር ቤቱ በሁለቱ አገሮች መካከል የተፈጠረውን አለመግባባት ዘላቂና አስተማማኝ ሰላም በሚያረጋግጥ አኳኋን ለመፍታት በርካታ ጥረቶች ቢደረጉም በልዩ ልዩ ምክንያቶች በአገሮቹ መካከል አስተማማኝ ሰላም የሰፈነበት ሁኔታ እንዳልተፈጠረ ገምግሟል።</p>

<p>በኢትዮጵያና በኤርትራ መካከል ዘላቂ ሰላም ሰፍኖ የሁለቱ አገሮች ሕዝቦች በሰላምና በወንድማማችነት ሊኖሩ የሚችሉበት ሁኔታ ሊፈጠር እንደሚገባውና ይህን እውን ሊያደርግ የሚችል አዲስ የዘላቂ ሰላም ሃሳብ ማቅረብ እንደሚያስፈልግ ምክር ቤቱ ተስማምቷል።</p>

<p>በዚህም መሠረት የሚኒስትሮች ምክር ቤት በቀረበው አዲስ የሰላም ሃሳብ ላይ ተወያይቷል። አዲሱ የሰላም ሃሳብ የአገሪቱን የዘላቂ ሰላምና የመልካም ጉርብትና ፍላጎት ለማሳካት እንደሚያስችል ምክር ቤቱ አረጋግጦ ሙሉ በሙሉ ተቀብሎታል።</p>

<p>የኢትዮጵያ መንግሥት የሚኒስትሮች ምክር ቤት የተስማማበት አዲሱ የሰላም ሃሳብ ዛሬ ለሕዝብ ተወካዮች ምክር ቤት እንደሚቀርብ ሚኒስቴሩ አስታውቋል።</p>

<p>በዛሬ እለትም አዲሱን የሰላም ሃሳብ በማስመልከት ጠቅላይ ሚኒስትር መለስ ዜናዊ ዛሬ ለሕዝብ ተወካዮች ምክር ቤት ያቀረቡት ሪፖርት በመገናኛ ብዙኃን በቀጥታ የተላለፈ ሲሆን፤ በዚህም ግዜ ከሕዝብ ተወካዮች ምክር ቤት አባላት ውስጥ አቶ በድሩ ሁሴን ፣ ዶ/ር በየነ ጴጥሮስ፣ የኢዴፓ ተወካይ አቋማቸውን ገልፀዋል።</p>

<p>ጠ/ሚኒስትር መለስ ዜናዊ የአቋም ማስተካከያ በሚል ያቀረቡትን ሪፖርት ሃሳብ ተቃዋሚ ድርጅቶች ይህ ጉዳይ በአፋጣኝ ሊወሰንበት የሚገባ ጉዳይ አይደለም ልጁን መስዋዕት አድርጐ በጦርነት የተሳተፈው ሕዝብ መጠየቅ አለበት በማለት ጥያቄያቸውን አንስተዋል። በተጨማሪም ለምን ፍትህ የጐደለው ሲባል የነበረውን ሃሳብ ለመቀበል እንደተነሳሱም ጠይቀዋል። </p>

<p>ጠ/ሚኒስትሩም ሲመልሱ በዓለም ላይ እውነተኛ ፍትህ ማግኘት እንደማያይቻል ገልፀው፤ ከሁለት መጥፎ ነገሮች አንዱ የመምረጥ ግዴታ ስላለብን ልማትና ብልፅግናን ካሰብን ይህንን መምረጥ እንገደዳለን ብለዋል።</p>

<p>በመጨረሻም የሕዝብ ተወካዮች ምክር ቤት በ10 ተቃውሞ እና በ3 ድምፀ ተአቅቦ ውሳኔውን አፅድቆታል።</p>

<p>ከዚህ ውሳኔ በኋላ ወደሚቀጥለው ድርድር እንደሚሄዱና ኢትዮጵያ ልትከፍለው የሚገባትንም ገንዘብ ለመክፈል እርምጃ እንደሚጀምሩ ጠ/ሚኒስትሩ ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 16 ቀን 1997</a></p>

</body>
</html>	
