<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ድርጅቱ በኢንተርኔት የሚታገዝ የመልዕክቶች እደላ ማረጋገጫ የአሰራር ዘዴን ተግባራዊ ሊያደርግ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ድርጅቱ በኢንተርኔት የሚታገዝ የመልዕክቶች እደላ ማረጋገጫ የአሰራር ዘዴን ተግባራዊ ሊያደርግ ነው</h2>


<p>የኢትዮጵያ ፖስታ አገልግሎት ድርጅት በዓለም አቀፍ ደረጃ መልዕክቶች መድረሳቸውን ለማረጋገጥ የሚያስችል በኢንተርኔት የሚታገዝ የአሰራር ዘዴ ተግባራዊ ለማድረግ በዝግጅት ላይ መሆኑን አስታወቀ።</p>

<p>በድርጅቱ የህዝብ ግንኙነት አገልግሎት ኃላፊ አቶ ይስሀቅ መንግሥቱ ትናንት እንደገለጹት፤ የአሰራር ዜዴው ደንበኛው ስለላከው ጥቅል እቃና የአደራ ደብዳቤ መድረስ አለመድረሱን በጥቂት ደቂቃዎች ውስጥ ለማሳወቅ የሚያስችል ነው።</p>

<p>አሰራሩ ደንበኞች የላክነው እቃ አልደረሰም ጠፋ በማለት ለድርጅቱ ጥያቄ በሚያቀርቡበት ወቅት ጉዳዩን ለማጣራትና መልስ ለመስጠት እስከ ሁለት ወር ይወስድ የነበረውን ጊዜና መመላለስ የሚያስቀር መሆኑንም አስረድተዋል።</p>

<p>ድርጅቱ ከዓለም ፖስታ ህብረት ጋር በመተባበር በከፍተኛ የባለሙያ እገዛና ወጪ የሚጀምረው ይኸው አገልግሎት በአሁኑ ወቅት በሙከራ ደረጃ እየተሰራበት እንደሚገኝም ገልጸዋል። በቅርቡም ሙሉ ለሙሉ በዓለም አቀፍ ደረጃ አገልግሎት መስጠት የሚጀምር መሆኑንም አስታውቀዋል።</p>

<p>አገልግሎቱ ወደፊት በአገር ውስጥ ለመተግበር የሚቻልበት ሁኔታም የሚመቻች መሆኑንም ገልጸዋል።</p>

<p>አልፎ አልፎ ደንበኞች የላክነው እቃ አልደረሰም በሚል ጥያቄዎች የሚያቀርቡ መሆኑን የጠቆሙት ኃላፊው፤ በአንዳንድ እቃዎች ላይ የመበላሸት፣ የአደጋና በተለያዩ ምክንያቶች የመጥፋት ሁኔታ ሊያጋጥም እንደሚችል ገልጸዋል።</p>

<p>በዚህ ረገድም ድርጅቱ በትክክል እቃው ስለመጥፋት አለመጥፋቱ ከተቀባዩ አገር ፖስታ ድርጅት ጋር አስፈላጊውን ማጣራት ካደረገ በኋላ ለደንበኛው የካሳ ክፍያ የሚፈጽም መሆኑንም ገልፀዋል።</p>

<p>ድርጅቱ በተለያየ ምክንያት እቃ ለጠፋባቸው ሰዎች በ1995 ዓ.ም ከ35 ሺ ብር በላይ በ1996 ደግሞ ከ27 ሺ ብር በላይ ካሳ መክፈሉን አስታውቀዋል።</p>

<p>በብዛት ወደ አሜሪካ በሚላኩ ጥቅል እቃዎች ረገድ መልስ የመስጠቱ ሂደት የተፋጠነ እንዲሆን ለማስቻል ድርጅቱ ከአሜሪካ ፖስታ አስተዳደር ጋር በቅርቡ የጥቅል ኢንሹራንስ አገልግሎት መጀመሩንም ገልጸዋል።</p>

<p>በአሁኑ ወቅትም በድርጅቱ የተጋላጋዩ ብዛት ከቀን ወደ ቀን እየጨመረ መምጣቱንና ወደተለያዩ የውጭ አገሮች የሚላኩ መልእክቶችና ጥቅል እቃዎች ደህንነታቸው እየተጠበቀ የሚደርሱ መሆኑንም አቶ ይስሀቅ አስረድተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 26 ቀን 1997</a></p>

</body>
</html>	
