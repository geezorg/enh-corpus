<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቶ ክንፈ ገብረመድህን ገዳይ በሞት እንዲቀጣ የተወሰነውን የፌዴራል ጠቅላይ ፍርድ ቤት አፀና</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአቶ ክንፈ ገብረመድህን ገዳይ በሞት እንዲቀጣ የተወሰነውን የፌዴራል ጠቅላይ ፍርድ ቤት አፀና</h2>


<p>የደህንነት፣ ኢሚግሬሽንና የስደተኞች ጉዳይ ባለስልጣን ዋና ሥራ አስኪያጅ የነበሩት የአቶ ክንፈ ገብረመድህን ገዳይ ሻለቃ ፀሐዬ ወልደሥላሴ በሞት እንዲቀጣ የፌዴራሉ ከፍተኛ ፍርድ ቤት የወሰነውን ቅጣት የፌዴራሉ ጠቅላይ ፍርድ ቤት ትናንት አፀናው።</p>

<p>የፌዴራል ጠቅላይ ፍርድ ቤት በተከሳሹ ሻለቃ ፀሐዬ ይግባኝ ባይነት የመጣለትን አቤቱታ መርምሮ በሰጠው ውሳኔ፤ በከፍተኛ የመንግስት ሥራ ላይ የነበረን ባለሥልጣን መግደል ቅጣቱ እንደሚከብድ በሕግ መደንገጉን በመጥቀስ በሥር ፍርድ ቤት የተወሰነውን የሞት ቅጣት ለመለወጥ የሚያበቃ በሕግ የተደነገገ ምክንያት አለማግኘቱን ገልጿል።</p>

<p>የይግባኝ ባይ ጠበቃ ከፍተኛውን ቅጣት ሊያስቀጣ የሚችል ማስረጃ በዓቃቤ ሕግ በኩል ያልቀረበና ተከሳሹም የቀድሞ ሪከርድ የሌላቸው ስለሆነ ቅጣቱ ቀሎ ሊወሰን ይገባል በማለት ማመልከቱን ፍርድ ቤቱ ገልጿል።</p>

<p>ሆኖም ቅጣቱ ሊቀል የሚችለው የቀድሞው የአጥፊነት ሪከርድ ባለመቅረቡ ብቻ ሳይሆን፤ ወንጀሉ የተፈጸመው በአጥፊው በዕውቀት መጉደል፣ ባለማወቅ፣ በመንፈስ ልልነት ወይም ባልታሰበና በድንገተኛ አጋጣሚ መሆኑ ሲረጋገጥ እንደሆነ ጠቁሞ ነገር ግን እነዚህ እንደምክንያት ሆነው አልቀረቡም ብሏል።</p>

<p>ተከሳሹ አስቀድሞ በማሰብ ወይም ምክንያት በማድረግ ጨካኝ፣ ነውረኛና አደገኛ በሆነ ሁኔታ ተጎጂውን በመግደሉ በዚህ ሕግ ሥር ጥፋተኛ እንደሚደረግ ሕጉ ይደነግጋል።</p>

<p>ይግባኝ ባዩ ሟችን የገደለው ከግድያው ቀን በፊት በነበሩት የስብሰባ ቀናት ሃሳቤን አልተቀበለኝም በሚል ምክንያት ሟችን በቅርብ ርቀት ጠብቆ በጥይት መትቶ ከጣለ በኋላ በወደቁበት ደጋግሞ በመምታት መግደሉ መረጋገጡን ፍርድ ቤቱ አመልክቷል።</p>

<p>ይህ ደግሞ ተከሳሽ ሟችን ለመግደል አስቦበት ጠብቆ ያደረገው መሆኑን ስለሚያሳያ ሟችን አንዴ መትቶ ከታላቸው በኋላ ደጋግሞ መምታቱ የድርጊቱ አፈፃፀም ጭካኔን ስለሚያመለክት የፌዴራል ከፍተኛ ፍርድ ቤት ይግባኝ ባዩ ሻለቃ ፀሐዬ በወንጀለኛ መቅጫ ሕግ የተወሰነበትን የሞት ቅጣት የሚያስቀር ባለመሆኑ ፍርድ ቤቱ ቅሬታውን እንዳልተቀበለው በውሳኔው ገልጿል።</p>

<p>ተከሳሹ ግድያውን በፈፀመበት ወቅት ወታደራዊ ልብስ ለብሶ ስታር ሽጉጥ በመያዝ ከስብሰባው አዳራሽ መግቢያ አካባቢ አስቀድሞ በመገኘት የሟችን መምጣት ሲከታተል ከቆየ በኋላ እንደሆነ ዓቃቤ ሕግ በክሱ ላይ መግለጹን ፍርድ ቤቱ አትቷል።</p>

<p>ሟችም በዚህ ወቅት በእጃቸው መጽሐፍ ይዘው ወደ ስብሰባ አዳራሽ እያመሩ እያለ ተከሳሹ ይዞት በነበረው ሽጉጥ ደጋግሞ በተኮሰው ሁለት ጥይት ጀርባቸውንና ጭንቅላታቸውን መቶ ጨካኝና አደገኛ መሆኑን በሚያሳይ አኳኋን በግፍ ገድሏል በማለት አቃቤ ሕግ በክሱ ላይ መጥቀሱን ፍርድ ቤቱ ገልጿል።</p>

<p>ሻለቃ ፀሐዬ ወልደሥላሴ አቶ ክንፍ ገብረመድህንን ግንቦት 4 ቀን 1993 ዓ.ም ከጧቱ ሁለት ሰዓት ከ40 ደቂቃ በሚሆንበት ጊዜ ነበር የገደላቸው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 28 ቀን 1997</a></p>

</body>
</html>	
