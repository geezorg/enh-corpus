<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ውህደት የፈጠሩ የፖለቲካ ፓርቲዎች በአዲስ መልክ ተመዘገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ውህደት የፈጠሩ የፖለቲካ ፓርቲዎች በአዲስ መልክ ተመዘገቡ</h2>


<p>የኢትዮጵያ ምርጫ ቦርድ ውህደት የፈጠሩ ሶስት የፖለቲካ ፓርቲዎችን በአዲስ መልክ በመመዝገብ የቀድሞ ስማቸውን መሰረዙን አስታወቀ።</p>

<p>በቦርዱ የፖለቲካ ፓርቲዎች ምዝገባ ጽህፈት ቤት ጊዜያዊ ሬጅስትራር አቶ መኮንን ወንድሙ ትናንት እንደገለጹት፣ የኢትዮጵያ ዴሞክራሲያዊ አንድነት ፓርቲ (ኢዴአፓ)፣ የኢትዮጵያ መድህን ዴሞክራሲያዊ ፓርቲ (መድህን)፣ የኢትዮጵያ የሰላምና የዴሞክራሲ አማራጭ ኃይሎች ምክር ቤት ከመዝገብ ላይ የተሰረዙ ናቸው።</p>

<p>ኢዴአፓ እና መድህን በመዋሃድ ኢዴአፓ- መድህን የተባለውን አንድ ፓርቲ በመመስረታቸው ከዚህ በኋላ በግል የሚንቀሳቀሱና የተናጠል ሕጋዊ ሰውነት ያላቸው ሁለት ፓርቲዎች ተደርገው እንደማይወሰዱ ሬጅስትራሩ ጠቁመዋል።</p>

<p>የኢትዮጵያ የሰላምና የዴሞክራሲ አማራጭ ኃይሎች ምክር ቤት አባል ድርጅቶች ባደረጉት ስምምነትና ሊቀመንበሩም በምትኩ ሌላ የፖለቲካ ፓርቲ መስርተናል ብለው ባቀረቡት ማመልከቻ መሰረት ቦርዱ የአማራጭ ኃይሎችን ስያሜ ከመዝገቡ መሰረዙን ተናግረዋል።</p>

<p>በአማራጭ ኃይሎች ምትክ የኢትዮጵያ ማህበረ-ዴሞክራሲ ፌደራላዊ ፓርቲ ተተክቶ መመዝገቡን አስታውቀዋል።</p>

<p>ቦርዱ የአማራጭ ኃይሎች ሕጋዊ ምዝገባን በሌላ ተክቶ ከመሰረዙ በፊት የድርጅቱን መተዳደሪያ ደንብ በጥሞና መመርመሩን ሬጅስትራሩ ጠቁመው፤ አዲሱ ፓርቲ ለአንድ አገራዊ ፓርቲ ምዝገባ የሚያስፈልጉ ሰነዶችን ማሟላቱን አረጋግጧል ብለዋል።</p>

<p>በዘንድሮው ምርጫ በአማራጭ ኃይሎች ስም የሚወዳደር የፖለቲካ ፓርቲ እንደማይኖር አመልክተው፤ በአማራጭ ኃይሎች ማህተምም ሆነ ሕጋዊ እውቅና ማንም መጠቀም እንደማይችል ገልጸዋል።</p>

<p>የቦርዱ ጽህፈት ቤት የተመዝጋቢ ድርጅቶችን ስም ከመዝገቡ ላይ የሚሰርዘው ቀደም ሲል ከቦርዱ ያገኙትን የህጋዊ ሰውነት የምስክር ወረቀት ሲመልሱ ብቻ ነው ብለዋል።</p>

<p>በአሁኑ ወቅት ሕጋዊ እውቅና የተሰጣቸው የፖለቲካ ፓርቲዎች ቁጥር 73 ነው።</p>

<p>በሌላም በኩል የዕጩዎችና መራጮች መዝገብ ጨምሮ የምርጫ ቁሳቁስን ወደ አምስት የተለያዩ ክልሎች ማሰራጨቱን የኢትዮጵያ ምርጫ ቦርድ ጽህፈት ቤት አስታውቋል።</p>

<p>በቦርዱ ጽህፈት ቤት የሎጀስቲክ ስርጭትና ድልድል ክፍል ኃላፊ አቶ ብሩክ ወንደወሰን ከትናንት በስቲያ እንደገለጹት፣ ልዩ ልዩ የምርጫ ቁሳቁስ ለጋምቤላ፣ ለቤኒሻንጉል ጉሙዝ፣ ለሐረሪና ድሬዳዋ እንዲሁም ለደቡብ ክልል ተልኳል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 20 ቀን 1997</a></p>

</body>
</html>	
