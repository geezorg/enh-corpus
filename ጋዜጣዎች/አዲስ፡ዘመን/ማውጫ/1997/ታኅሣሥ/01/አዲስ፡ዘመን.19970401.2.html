<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ መንግሥት የሰላም ሃሳቡን አልቀበልም ያለው የውስጥ ችግሮቹን ለመሸፋፈን ሲል ነው» የማስታወቂያ ሚኒስትር አቶ በረከት ስምኦን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኤርትራ መንግሥት የሰላም ሃሳቡን አልቀበልም ያለው የውስጥ ችግሮቹን ለመሸፋፈን ሲል ነው» የማስታወቂያ ሚኒስትር አቶ በረከት ስምኦን</h2>


<p>የኤርትራ መንግስት ኢትዮጵያ ያቀረበችውን የሰላም ሃሳብ አልቀበልም ያለው በአሁኑ ወቅት በአገሪቱ ስር እየሰደደ በመጣው የውስጥ ችግር ላይ ሕዝቡ ጥያቄ እንዳያነሳ እንደሽፋን ለመጠቀም ነው ሲሉ የማስታወቂያ ሚኒስትሩ ገለጹ። የኢትዮጵያ መንግስት ይፋ ያደረገው ባለ አምስት ነጥብ የሰላም ሃሳብ ከአልጀርሱ ስምምነት ጋር ሙሉ በሙሉ የሚሄድና በላቀ ደረጃ የሚስማማ መሆኑንም አስታወቁ።</p>

<p>ሚኒስትሩ አቶ በረከት ስምኦን ትናንት ከኢትዮጵያ ቴሌቪዥን ጋር ባደረጉት ቃለ ምልልስ እንዳስታወቁት፤ ላለፉት 13 ዓመታት ኤርትራን በመምራት ላይ የሚገኘው መንግሥት የአገሪቱን ሕዝብ የፖለቲካ፣ ማህበራዊና ኢኮኖሚያዊ ሁኔታ ወደፊት ሊያራምድ በማያስችለው ደረጃ ላይ አድርሶታል።</p>

<p>የኤርትራ መንግሥት ከጎረቤት አገሮች ጋር በፈጠራቸው ግጭቶች ምክንያት በአገሪቱ የተከሰተው ምስቅልቅል እንደተጠበቀ ሆኖ፣ አሁን ባለው ተጨባጭ ሁኔታ በኤርትራ በርካታ የፖለቲካ፣ ኢኮኖሚያዊና ማህበራዊ ቀውሶች በስፋት እንደሚታዩም ጠቁመዋል።</p>

<p>የኤርትራ መንግሥት በኢትዮጵያ ላይ ወረራ በመፈፀም የከፈተው ጦርነት በሁለቱም አገሮች ላይ አሉታዊ ተፅዕኖ ያሳደረ ቢሆንም በኢትዮጵያ ከጦርነቱ ማግስት ጀምሮ ከፍተኛ የልማት ፣ የዴሞክራሲና ሌሎች ሥራዎች የተካሄዱበት በመሆኑ የእድገት ዓመታት ተደርገው ነው የሚወሰዱት ብለዋል።</p>

<p>በተቃራኒው ኤርትራ ከጦርነቱ በኋላ ቀውሱ እየተባባሰ የሄደባት፣ በፖለቲካው የዜጎች የዴሞክራሲያዊ መብቶች የሚረጋገጡባትና ከፍተኛ ግፍ የሚፈፀምባት አገር ናት ማለት እንደሚቻልም ገልጸዋል።</p>

<p>በዚህም ሳቢያ በመንግሥትና በሕዝቡ መካከል ያለው ቅራኔ ከጊዜ ወደ ጊዜ እየሰፋ በመምጣት ላይ መሆኑንም ጠቁመው፤ ከዚህ ጋር በተያያዘ በሕዝቡና በመንግስት አካላት መካከል ግጭት የሚፈጠርበት ሁኔታ እየተስተዋለ ነው ብለዋል። </p>

<p>ከኢኮኖሚ አኳያም በኤርትራ በአሁኑ ወቅት ይህ ነው የሚባል የኢንቨስትመንት እንቅስቃሴ ካለመኖሩም በላይ 10 በመቶ የሚሆነው የአገሪቱ ሕዝብ የሚገኘው በግዳጅ ውትድርና አገልግሎት ውስጥ መሆኑን አስታውቀዋል።</p>

<p>የኤርትራ መንግሥት በአንድ ወቅት 45 በመቶ የነበረው ከውጭ ኤርትራውያን ይገኝ የነበረው ድጋፍ በአሁኑ ወቅት ከ10 በመቶ በታች መውረዱን ገልጸው፤ በአገሪቱ ላለፉት አራት ዓመታት በተከታታይ በተከሰተው የድርቅ አደጋ ምክንያት 60 በመቶ የሚሆነው ሕዝብ የውጭ እርዳታ ጠባቂ ሆኗል ብለዋል።</p>

<p>እነዚህ ሁኔታዎች ተደማምረው በአሁኑ ወቅት የኤርትራ መንግሥትን ከፍተኛ ውጥረት ውስጥ እንዲገባ እንዳደረጉትም ጠቁመዋል።</p>

<p>ሚኒስትሩ እንዳሉት የኤርትራ መንግሥት ከዚህ ችግር ለማምለጥ ሲል የነደፈው ስልት በጎረቤት ጠላት ተከበናል፣ ሊያጠፉን ነው በማለት በአገሪቱ ሕዝብ ላይ የስጋት መንፈስ በመፍጠር ውስጣዊ ችግሮቹን እንዲረሳ ማድረግን ነው።</p>

<p>የኢትዮጵያ መንግሥት ውሳኔውን ሳይቀበል ለተወሰነ ጊዜ በቆየበት ወቅት የኤርትራ መንግስት ጉዳዩን እንደ አንድ መጠቀሚያ አድርጎት መቆየቱንም አስረድተዋል። የኢትዮጵያ መንግሥት የኮሚሽኑን ውሳኔ በመርህ ደረጃ መቀበሉ መልካም ትብብርን የሚፈጥር ሲሆን ይህ ሁኔታ በኤርትራ መንግሥት ላይ ደግሞ የተለያዩ የለውጥ ጥያቄዎችን ከሕዝቡ ሊያስነሳ ይችላል ብለዋል።</p>

<p>የኤርትራ መንግስት ኢትዮጵያ ያቀረበችውን አዲስ የሰላም ሃሳብ የአልጀርሱን ስምምነት ወደኋላ የሚመልስ ነው በሚል አልቀበለውም ማለቱ መሰረተ ቢስና የማያስኬድ መሆኑንም ገልጸዋል።</p>

<p>የኤርትራ መንግሥት ያካሄደው ወረራ በኢትዮጵያ ሠራዊት ከተቀለበሰ በኋላ ጦርነቱ እንደቆመ በሁለቱ ወገኖች መካከል የተፈረመው የአልጀርሱ ስምምነት በአገሮቹ መካከል የሚነሱ አለመግባባቶችን በድርድር መፍታት የሚለውን ሃሳብ እንደሚጨምር ጠቁመዋል።</p>

<p>የኢትዮጵያ መንግሥት ይፋ ያደረገው ባለ አምስት ነጥብ የሰላም ሃሳብ ከአልጀርሱ ስምምነት ጋር ሙሉ በሙሉ የሚሄድና በላቀ ደረጃ የሚስማማ መሆኑን የማስታወቂያ ሚኒስትሩ ገልጸዋል።</p>

<p>የስምምነቱ ዋነኛ መሰረት ተደርጎ ሊወሰድ የሚገባው ችግሮችን በሰላማዊ መንገድ ብቻ መፍታትና ኃይልን ያለመግባባት ችግር መፍቻ አድርጎ አለመጠቀም የሚሉት ሃሳቦች መሆናቸውን አመልክተዋል።</p>

<p>ኢትዮጵያ እስካሁን የምታደርጋቸው እንቅስቃሴዎች ሁሉ የአልጀርስ ስምምነትን በማክበር መሆኑን አስረድተዋል። ኃይልን ያለመግባባት መፍትሄ አድርጎ መውሰድ የሚከለክለውን የአልጀርስ ስምምነት ኢትዮጵያ እያከበረች መሆኑን አስታውቀዋል።</p>

<p>የድንበር ኮሚሽኑ የተሳሳተ ውሳኔ ባስተላለፈበት ወቅትም ቢሆን ኢትዮጵያ ከአልጀርስ ስምምነት ውጪ የሄደችበት ሁኔታ እንዳልበረም ሚንስትሩ ጠቁመዋል። የኢትዮጵያ እንቅስቃሴ በአልጀርስ ስምምነት ክልል ውስጥ ያለ መሆኑን ገልጸዋል።</p>

<p>የሰላም ሃሳቡን የኢትዮጵያን ዘላቂ የሰላም ፍላጎት እውን ለማድረግ የሚያስችል ዕድል ለመፍጠርና ለማስፋት ያለመ መሆኑን ጠቁመው፤ ለሰላም የሚታገሉ ኃይሎችን በኢትዮጵያ የሰላም ሃሳብ ዙሪያ አሰባስቦ ለሚደረገው የሰላም ትግል ተጨማሪ ኃይል እንዲሆኑ ለማድረግም ታስቦ የተዘጋጀ ነው ብለዋል።</p>

<p>መንግሥት ያሰበው የሰላም ኃይል የመፍጠር እንቅስቃሴው በከፍተኛ ሁኔታ በተሳካ መንገድ እየሄደ መሆኑን ገልጸው፤ በዚህ የሰላም እንቅስቃሴ ውስጥ የሰላም ኃይል ሊሆኑ የሚችሉት የኢትዮጵያ መንግሥትና ሕዝብ፣ ዓለም አቀፉ ማህበረሰብ፣ የኤርትራ መንግሥትና ሕዝብ መሆናቸውን አስታውቀዋል።</p>

<p>እስካሁን ባለው ሂደት ለመታዘብ እንደተቻለው ከኤርትራ መንግሥት በስተቀር ሌሎቹ ኃይላት በሰላም ሃሳቡ ዙሪያ በሰፊው መንቀሳቀስ የጀመሩበት ሁኔታ እየተስተዋለ መሆኑን አቶ በረከት ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 01 ቀን 1997</a></p>

</body>
</html>	
