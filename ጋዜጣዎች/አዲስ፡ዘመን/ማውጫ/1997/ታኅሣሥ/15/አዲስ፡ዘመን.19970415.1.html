<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአክሱም ሐውልት አቀባበል የተዘጋጀው ዕቅድ ፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለአክሱም ሐውልት አቀባበል የተዘጋጀው ዕቅድ ፀደቀ</h2>


<p>የአክሱም ሐውልት አስመላሽ ብሄራዊ ኮሚቴ በሥሩ የተቋቋሙት ንዑሳን ኮሚቴዎች ባቀረቡት እቅድ ላይ ተወያይቶ አጸደቀ። ሐውልቱን ለመቀበል ለሚደረገው ዝግጅት ሕዝቡ አስፈላጊውን ምላሽ እንዲሰጥ ጠየቀ።</p>

<p>ብሔራዊ ኮሚቴው ትናንት በወጣቶች ባሕልና ስፖርት ጉዳይ ሚኒስቴር የስብሰባ አዳራሽ ባደረገው ስብሰባ ዕቅዶቻቸውን ያቀረቡት የበዓል አዘጋጅ፣ የገቢ ማስገኛ፣ የቴክኒክና የሕዝብ ግንኙነት ንዑሳን ኮሚቴዎች ናቸው።</p>

<p>ብሔራዊ ኮሚቴው በቅርቡ ወደ እናት አገሩ የሚመለሰውን የአክሱም ሐውልቱ በክብር ተቀብሎ በክብር ለመትከል በሚያስችሉትና በንዑሳን ኮሚቴዎች በቀረቡት እቅዶች ላይ በስፋት ተወያይቶ አስፈላጊውን ማስተካከያ ካደረገ በኋላ አጽድቆታል።</p>

<p>የብሔራዊ ኮሚቴው ሰብሳቢ የወጣቶች ባህልና ስፖርት ጉዳይ ሚኒስትሩ አምባሳደር ተሾመ ቶጋ እንደገለጹት፤ ሐውልቱ የኢትዮጵያዊነት ተምሳሌት ብቻ ሳይሆን የመላ አፍሪካ የነፃነት ታጋዮች መመኪያ ስለሆነ የሀውልቱ መመለስ ትልቅ ታሪካዊ ክንውን መሆኑን አስታውቀዋል።</p>

<p>በመሆኑም ሁሉም የኢትዮጵያ ሕዝቦች ኮሚቴዎቹ ለሚያቀርቧቸው ጥያቄዎች አስፈላጊውን ምላሽ እንዲሰጡ ጠይቀዋል።</p>

<p>እስከ መጪው መጋቢት ወር ድረስ ሐውልቱ ወደ አገሩ እንደሚመለስና ለአቀባበሉም ተገቢው ዝግጅት በመካሄድ ላይ መሆኑ ተመልክቷል። ሐውልቱ አክሱም ሲደርስና እንዲሁም ሲተከል ሁለት የተለያዩ በዓላት እንደሚኖሩ በውይይቱ ወቅት ተገልጿል።</p>

<p>በውይይቱ ወቅት በነዚህ ሁለት በዓላት የአገር ውስጥና የውጭ እንግዶች፣ ጋዜጠኞች እና ሌሎችም እንደሚገኙ የተገለጸ ሲሆን፤ ንዑሳን ኮሚቴዎቹ እንደ የሥራ ድርሻቸው ስለ ሐውልቱ ታሪካዊ ቅርስነትና ወደ አገሩ ስለሚመለስበት ሁኔታ ለማስተዋወቅ የሚያስችሉ የተለያዩ ተግባራትን እያካሄዱ መሆናቸውን ተመልክቷል።</p>

<p>በአክሱም ላይ ስለሚደረገው የበዓል አከባበር በቅርብ ቀን ይፋ እንደሚሆን የብሔራዊ ኮሚቴው የሕዝብ ግንኙነት ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 15 ቀን 1997</a></p>

</body>
</html>	
