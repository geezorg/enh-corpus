<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ብሔራዊ እግር ኳስ ቡድን ለሦስተኛ ጊዜ ሻምፒዮን ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ብሔራዊ እግር ኳስ ቡድን ለሦስተኛ ጊዜ ሻምፒዮን ሆነ</h2>


<p>ከታህሳስ 2/1997 ጀምሮ በአዲስ አበባ ሲካሄድ በሰነበተው የምሥራቅና መካከለኛው አፍሪካ እግር ኳስ ሻምፒዮና የኢትዮጵያ ብሔራዊ ቡድን ለሦስተኛ ጊዜ አሸናፊ በመሆን ዋንጫውን አገሩ ላይ አስቀርቷል።</p>

<p>የኢትዮጵያ ብሔራዊ ቡድን ለሁለተኛ ጊዜ ኢትዮጵያ ውስጥ የተዘጋጀውን ዋንጫ ለመውሰድ የበቃው ትናንት የቡሩንዲ ብሔራዊ ቡድንን 3ለ0 በሆነ ሰፊ ውጤት ማሸነፍ በመቻሉ ነው።</p>

<p>ቡድኑ ከኬንያ ብሔራዊ ቡድን ጋር ለፍፃሜ ሲጫወት የታየበትን ድክመት ለማስተካከል ያደረገው ጥረት መሳካት የትናንቱን ውጤት በሚገባ ያሳመረው ሆኗል።</p>

<p>ብሔራዊ ቡድኑ ሻምፒዮናውን በድል በማጠናቀቁ ዋንጫ፣ የወርቅ ሜዳሊያና 35ሺ ዶላር ተሸልሟል። ሁለተኛ የወጣው የቡሩንዲ ቡድን የብር ሜዳሊያና 20ሺ ዶላር፣ ሦስተኛ የወጣው የሱዳን ቡድን የነሐስ ሜዳሊያና 10ሺ ዶላር፣አራተኛ የወጣው የኬንያ ብሔራዊ ቡድን 5 ሺ ዶላር አግኝተዋል።</p>

<p>በስቴዲየሙ የተገኘው 30ሺ የሚሆነው ተመልካች ለቡድኑ ውጤት ማማር ሲሰጥ የቆየው ጠንካራ ድጋፍ ፍሬ በማፍራቱ የተሰማውን ደስታ በጭፈራ ገልጿል። ሻምፒዮናውን ለሦስት ዓመታት ስፖንሰር ያደረጉት ክቡር ዶክተር ሼህ ሙሐመድ አል-አሙዲ የኢትዮጵያ ብሔራዊ ቡድን ዋንጫውን በአገሩ በማስቀረቱ ለእያንዳንዱ ተጫዋች 50ሺ ብር ለመስጠት ቃል ገብተዋል።</p>

<p>ዶክተር ሼህ አል-አሙዲ በዚህ ብቻ ሳይወሰኑ የአዲስ አበባ ከተማ አስተዳደር ለስታዲየም መስሪያ ቦታ የሚሰጥ ከሆነ መዋእለ ንዋያቸውን በማፍሰስ የዜግነት ድርሻቸውን ለመወጣት ቃል ገብተዋል።</p>

<p>ሼህ ሙሐመድ አል-አሙዲ ኢትዮጵያ የአፍሪካ ዋንጫ ለማዘጋጀት እንድትችል የስታዲየም ግንባታው በመላው አገሪቱ ሊስፋፋ እንደሚገባ አሳስበዋል። በዚህ በኩልም ከሳቸው በኩል የሚጠበቀውን ሁሉ ለማድረግ መዘጋጀታ ቸውን አስታውቀዋል። በ15 ቀን የተዘጋጀ ቡድን ዋንጫ ማግኘቱ መላው የኢትዮጵያ ህዝብን የሚያኮራ እንደሆነም ገልጸዋል። የአዲስ አበባ ከተማ ጊዜያዊ አስተዳደር ከንቲባ አቶ አርከበ እቁባይ በከተማው ለስተዲየም ግንባታ የሚውል መሬት በአጭር ጊዜ ውስጥ ተዘጋጅቶ ለፌዴሬሽኑ እንደሚሰጥ ቃል መግባታቸው በእለቱ ተገልጿል።</p>

<p>የኢትዮጵያ እግር ኳስ ፌዴሬሽን የኖርማላይዜሽን ኮሚቴ ፕሬዚዳንት ዶክተር አሸብር ወ/ጊዮርጊስ በበኩላቸው፤ የኢትዮጵያ መንግሥት፣ የኢትዮጵያ ህዝብና የውድድሩ ስፖንሰር ሼህ ሙሐመድ አል-አሙዲ ያደረጉት የጋራ ርብርቦሽ ባጭር ጊዜ ውስጥ የተሳካ ውድድር ለማዘጋጀት እንዳስቻለ ገልጸዋል። የአፍሪካ መዲና በሆነችው አዲስ አበባ ውድድሩ በመዘጋጀቱ የኢትዮጵያ እግር ኳስ ፌዴሬሽን ትልቅ ደስታ እንደተሰማው ጠቁመዋል። ሼህ ሙሐመድ አል -አሙዲ ተዳክሞ የነበረውን የምሥራቅና መካከለኛው አፍሪካ የእግር ኳስ ሻምፒዮና ስፖንሰር በማድረግ ለዳግም ውልደት እንዳበቁት በመግለጽ አመስግነዋል። አባል አገሮች ኢትዮጵያ ውድድሩን እንድታዘጋጅ በመተባበራቸውም አመስግነዋል። </p>

<p>የሱዳን እግር ኳስ ፌዴሬሽን ኢትዮጵያዊው ባለሀብት ሼህ ሙሐመድ አል-አሙዲ የዞኑ ውድድር ጠንካራ መሰረት እንዲይዝ በማድረጋቸው የተሰማውን ደስታ በመግለፅ ልዩ የመታሰቢያ ስጦታ አበርክቶላቸዋል።</p>

<p>በእለቱ ፕሮግራም ላይ በክብር እንግድነት በመገኘት ለአሸናፊው የኢትዮጵያ ብሔራዊ ቡድን የተዘጋጀውን ዋንጫ የሰጡት የኢትዮጵያ ፌዴራላዊ ዴሞክራሲያዊ ሪፐብሊክ መንግሥት ፕሬዚዳንት ግርማ ወ/ጊዮርጊስ ናቸው። በሥነ ሥርዓቱ ላይ የአዲስ አበባ ጊዜያዊ አስተዳደር ከንቲባ አቶ አርከበ እቁባይ፣ የወጣቶች ስፖርትና ባህል ሚኒስትር አቶ ተሾመ ቶጋ፣ የአቅም ግንባታ ሚኒስትሩ አቶ ተፈራ ዋልዋ፣ የሴካፋ ፕሬዚዳንትና ሌሎችም የእግር ኳስ ባለሥልጣኖች ተገኝተዋል።</p>

<p>ሻምፒዮናውን በይፋ ሲዘጋ የምሥራቅና መካከለኛው አፍሪካ አል-አሙዲ ሲኒየር ቻሌንጅ ካፕ አርማ ውድድሩን በቀጣይነት በ2005 ለምታዘጋጀው አገር ሩዋንዳ ተሰጥቷል። የቀስተ ደመና ስፖንጅ ፋብሪካ ባለቤት አቶ አቤሴሎም ይህደጐ በውድድሩ መሳካትና በተገንኘው ድል የተሰማቸውን ደስታ በመግለጽ ለዶክተር አሸብር ወ/ጊዮርጊስና ለሼህ ሙሐመድ አል-አሙዲ ስጦታ አበርክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 17 ቀን 1997</a></p>

</body>
</html>	
