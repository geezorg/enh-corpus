<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተወዳዳሪ ፓርቲዎችና የምርጫ አስፈጻሚዎች የጋራ ኮሚቴ ይቋቋማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተወዳዳሪ ፓርቲዎችና የምርጫ አስፈጻሚዎች የጋራ ኮሚቴ ይቋቋማል</h2>


<p>ከማዕከል እስከ ወረዳ አስተዳደር እርከን ባሉ የምርጫ ጽሕፈት ቤቶች የተወዳዳሪ የፖለቲካ ፓርቲዎችና የምርጫ አስፈጻሚዎች የጋራ ኮሚቴ እንደሚቋቋም የኢትዮጵያ ምርጫ ቦርድ ጽሕፈት ቤት አስታወቀ።</p>

<p>የቦርዱ ጽሕፈት ቤት ኃላፊዎች ትናንት እንደገለጹት፣ በመጪው ግንቦት ወር በመላው አገሪቱ የሚካሄደው የህዝብ ተወካዮችና የክልል ምክር ቤት አባላት ምርጫ በሰላማዊና በዴሞክራሲያዊ መንገድ ለማስፈጸም ጥምር ኮሚቴዎች በየተዋረዱ ይዋቀራሉ።</p>

<p>የጋራ ኮሚቴዎች መቋቋም በምርጫ ወቅት በግልም ሆነ በፖለቲካ ፓርቲዎች ተወክለው እንቅስቃሴ የሚያደርጉ ዕጩ ተወዳዳሪዎችም ሆኑ የፖለቲካ ድርጅት ደጋፊዎች በየጊዜው የሚከሰቱ ችግሮችንና ቅሬታዎችን ተቀብለው አፋጣኝ መፍትሔ ለመስጠት እንዲያስችል መሆኑን አስታውቋል።</p>

<p>በተጨማሪም የምርጫ ውድድር እንቅስቃሴ በተቀነባበረ መንገድ ለመምራት መሆኑንም ገልጿል።</p>

<p>ኮሚቴዎቹ ቅሬታ ያስከተሉ ድርጊቶች ተፈጽመዋል በተባሉበት ስፍራዎች በመገኘት እንደ ችግሩ ክብደት እየመዘኑ በአካባቢው ፍርድ ቤቶች ጭምር ክስ በመመስረት ሕጋዊ እርምጃ የማስወሰድ ሥልጣን እንዳላቸው ጠቁመዋል።</p>

<p>ኮሚቴዎቹ ከወረዳ የአስተዳደር እርከን ጀምሮ በምርጫ ክልልና በዞን እንዲሁም በማዕከልም እንደሚቋቋሙ ገልጸዋል። </p>

<p>ኮሚቴዎቹን በምርጫ አስፈጻሚዎች ኃላፊ ሰብሳቢነት እንደሚመሩ አመልክተው፤ ተወዳዳሪ የፖለቲካ ድርጅቶች ሁለት ሁለት ተወካዮቻቸውን በኮሚቴ ውስጥ እንደሚመድቡም አስረድተዋል።</p>

<p>የቦርዱ ጽህፈት ቤት ኃላፊዎች እንደጠቆሙት በየአካባቢው የሚገኙ የክልል የመስተዳድር አካላት በምርጫው ላይ ለሚሳተፉ የፖለቲካ ድርጅቶችም ሆነ የግል ተወዳዳሪዎች ተገቢውን ድጋፍ የማድረግ ሕጋዊ ግዴታ አለባቸው።</p>

<p>ከትግራይ፣ ከአፋርና ከአማራ ክልሎች ለመጡ የየወረዳ ወይም የየምርጫ ክልል ጽህፈት ቤቶች ኃላፊዎች በዚህ ረገድ አስፈላጊውን ትምህርት እንደቀሰሙና ወደየመጡበት አካባቢ ሲመለሱ ይህንኑ ተግባር ለመፈጸም መዘጋጀታቸውን ገልጸዋል።</p>

<p>ለምርጫው ሕግ፣ ሥነሥርዓትና ለውድድር ስነምግባር የማይገዙ አካላት ሲገጥሟቸው ከተጨባጭ ማስረጃ ጋር በማያያዝ ፍርድ ቤት አቅርበው ማስቀጣት እንዳለባቸው የቦርዱ ጽህፈት ቤት መመሪያ መስጠቱንም ጠቁመዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 07 ቀን 1997</a></p>

</body>
</html>	
