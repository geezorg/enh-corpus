<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ሩዋንዳ ተጋጣሚዎቻቸውን አሸነፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያና ሩዋንዳ ተጋጣሚዎቻቸውን አሸነፉ</h2>


<p>ትናንት በአዲስ አበባ ስታዲየም በተመጀረው 28ኛው የምሥራቅና መካከለኛው አፍሪካ እግር ኳስ (ሴካፋ) ሻምፒዮና አዘጋጇ ኢትዮጵያና ሩዋንዳ ተጋጣሚዎቻቸውን አሸነፉ።</p>

<p>የኢትዮጵያ ፌዴራላዊ ዴሞክራሲያዊ ሪፐብሊክ ፕሬዚዳንት ግርማ ወልደ ጊዮርጊስ ባስጀመሩት አል-አሙዲ ሲንየር ቻሌንጅ ካፕ ኢትዮጵያ ብሩንዲን 2ለ1 ስትረታ ሩዋንዳ ደግሞ ዛንዚባርን 4ለ1 በሆነ ሰፊ ውጤት አሸንፋለች።</p>

<p>የኢትዮጵያና የብሩንዲ ብሔራዊ ቡድኖች ባካሄዱት ጨዋታ በመጀመሪያው ግማሽ የኢትዮጵያ ብሄራዊ ቡድን ሙሉ በሙሉ የበላይነቱን አሳይቷል። የኢትዮጵያ ብሔራዊ ቡድን ያስቆጠራቸውን ሁለት ግቦችም ያገኘው በዚሁ የጨዋታ ክፍለ ጊዜ ነው።</p>

<p>ጨዋታው በተጀመረ በ19ኛው ደቂቃ 11 ቁጥር ሃይደር መንሱር ያቀበለውን ኳስ ሰብስቤ ሸገሬ ተቆጣጥሮ በመምታት ለኢትዮጵያ የመጀመሪያዋን ግብ አስቆጥሯል። ከሁለት ደቂቃ በኋላ ፍቅሩ ተፈራ ከአንተነህ አላምረው የተቀበለውን ኳስ መረብ ላይ አሳርፏል። የብሩንዲ ብሔራዊ ቡድን በዚህ የጨዋታ ክፍለ ጊዜ በአጂዚማ ጆን አማካይነት አንድ ጥሩ ሙከራ ለማድረግ ቢችልም ኳስና መረብ ለማገናኘት ሳይችል ቀርቷል።</p>

<p>ከዕረፍት መልስ እስከ 65ኛው ደቂቃዎች ድረስ የኢትዮጵያ ብሔራዊ ቡድን ተጫዋቾች በተደጋጋሚ የተጋጣሚ ግብ ክልል አካባቢ ቢደርሱም የአጨራረስ ችግር ታይቶባችዋል። እንደነበራቸው የጨዋታ ብልጫ ተጨማሪ ግብ አለማስቆጠራቸው አጨራረስ ላይ ጠንክሮ መሥራት እንደሚጠበቅባቸው ያመላከተ ነው ተብሏል። </p>

<p>ከ65 ደቂቃዎች በኋላ ግን የኢትዮጵያ ብሔራዊ ቡድን ተጫዋቾች ሲዳከሙ የብሩንዲ አቻዎቻቸው ተጠናክረው ታይተዋል። በተደጋጋሚ የኢትዮጵያ የግብ ክልል አካባቢ በመድረስ ተከላካዮችና ግብ ጠባቂዎች ላይ ከባድ የቤት ሥራ ያበዙባቸው ብሩንዲዎች፣ ጨዋታው ሊጠናቀቅ ዘጠኝ ደቂቃዎች ሲቀሩት ባገኟት የፍጹም ቅጣት ምት አንድ ግብ አስቆጥረው በባዶ ከመሸነፍ ድነዋል። ግቧን ያስቆጠራት በዕለቱ ጥሩ ሲንቀሳቀስ የነበረው አጂዜማ ጆን ነው።</p>

<p>የሩዋንዳ ብሔራዊ ቡድን የዛንዚባር አቻውን 4ለ1 ባሸነፈበት ጨዋታ ሩዋንዳዎች ፍጹም የበላይነታቸውን አሳይተዋል። ሩዋንዳዎች አስቀድሞ በተቆጠረባቸው ያልታሰበች ድንገተኛ ግብ ሳይደናገጡ ተረጋግተው ተጫውተው ለድል በቅተዋል።</p>

<p>ለሩዋንዳ የመጀመሪያዋን ግብ በ12ኛው ደቂቃ ያስቆጠረው የዕለቱ ኮከብ 17 ቁጥሩ ዥያን ሎማኒ ነው። በ27ኛው ደቂቃ የሩዋንዳው 11 ቁጥሩ ኦሊቪያ ኮሪኬዚ ከመሐል የተሻገረለትን ኳስ ተቆጣጥሮ ያስቆጠራት ግብ ለዛንዚባሮች መደናገጥ ፈጥሮባቸዋል። ይህች ግብ በተቆጠረች በ30ኛው ሴኮንድዝያን ሎማኒ ያስቆጠራት ግብ ሩዋንዳዎች በሙሉ ሜዳ እንደፈለጉ እንዲሆኑ አስችሏቸዋል።</p>

<p>ጨዋታው ሊጠናቀቅ አምስት ደቂቃዎች ሲቀሩት የሩዋንዳው ዥያን ሎማኒ ለቡድኑ 4ኛዋን ለራሱ ደግሞ ሃትሪክ የሰራበትን ግብ አስቆጥሯል። ዛንዚባሮች ከባዶ መሸነፍ የዳኑባት ግብ የተገኘችው በ7ኛው ደቂቃ ሲሆን አግቢው አብደላ ጂማ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 03 ቀን 1997</a></p>

</body>
</html>	
