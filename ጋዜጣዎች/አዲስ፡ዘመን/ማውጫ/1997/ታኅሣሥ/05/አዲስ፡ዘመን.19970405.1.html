<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ67 ሚሊዮን ዩሮ የዕዳ ስረዛ ተፈረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የ67 ሚሊዮን ዩሮ የዕዳ ስረዛ ተፈረመ</h2>


<p>የኢትዮጵያና የጀርመን መንግሥታት የልማት ትብብራቸውን ይበልጥ ለማሳደግ መስማማታቸውን ጠቅላይ ሚኒስትር መለስና ፕሬዚዳንት ሆረስት ኮህለር አስታወቁ።</p>

<p>የኢትዮ ጀርመን የሁለትዮሽ የጋራ ስብሰባ ትናንት በብሔራዊ ቤተመንግሥት ከተካሄደ በኋላ ጠቅላይ ሚኒስትር መለስ ዜናዊና የጀርመኑ ፕሬዚዳንት ሆረስት ኮህለር በጋራ በሰጡት ጋዜጣዊ መግለጫ ላይ እንደገለጹት፤ በሁለቱ አገሮች መካከል የሚደረገው ትብብር ከመቼውም ጊዜ በላቀ ሁኔታ እያደገ መጧል። </p>

<p>የሁለትዮሽ የጋራ ስብሰባው በበርካታ ጉዳዮች ላይ መወያየቱንና በኢትዮጵያና በጀርመን መንግሥታት መካከል የሚደረገውን ትብብር ወደ ተሻለ ደረጃ ለማሳደግ በሚያስችሉት ጉዳዮች ላይ መስማማት ላይ መደረሱን አስታውቀዋል።</p>

<p>የኢትዮ ጀርመን የልማት ትብብር ወደፊት ለቴክኒክና ሙያ ሥልጠና መስክ ትኩረት በመስጠት ተጠናክሮ እንደሚቀጥል ገልጸዋል።</p>

<p>ጠቅላይ ሚኒስትር መለስ እንዳስታወቁት፤ በኢትዮጵያ ልማትን ለማፋጠርን በሚካሄደው እንቅስቃሴ ጀርመን የምትሰጠው የልማት ዕርዳታ ከፍተኛ አስተዋጽኦ እያበረከተ ነው»</p>

<p>በሁለቱ አገሮች መካከል የሚደረገውን የልማት ትብብር ወደ ላቀ ደረጃ ለማሳደግ የሚያስችሉ ምቹ ሁኔታዎች እንዳሉም አስታውቀዋል።</p>

<p>ጀርመን ለኢትዮጵያ የምታደርገው የልማት ትብብር ድጋፍ በቴክኒክና ሙያ ክህሎት ሥልጠና ላይ እንዲያተኩር ኢትዮጵያ ፍላጎት እንዳላት ገልፀዋል።</p>

<p>የኢትዮጵያና የጀርመን መንግሥታት ከፍተኛ ባለሥልጣናት አንዱ በሌላው ሀገር የሚያደርጉት ጉብኝት በሁለቱ አገሮች መካከል የሚደረገው ትብብር ከፍተኛ ደረጃ ላይ መድረሱን የሚያመላክት ነው ብለዋል።</p>

<p>የጀርመኑ ፕሬዚዳንት ሆረስት ኮህለር ጀርመን የኢትዮጵያ መንግሥት ሕዝቡን በማሳተፍ የኢኮኖሚ ልማትን ለማፋጠን በሚያደርገው ጥረት የምትሰጠው ድጋፍ ለማጠናከር መወሰኗን ይፋ አድርገዋል።</p>

<p>በሁለቱ አገሮች መካከል በሚደረገው የልማት ትብብር ጀርመን ለኢትዮጵያ የምትሰጠው ድጋፍ በቴክኒክና ሙያ ሥልጠና ላይ እንዲያተኩር እንደሚደረግ አረጋግጠዋል።</p>

<p>ኢትዮጵያ ከኤርትራ ጋር ያላትን የድንበር ውዝግብ ለመፍታት አዲስ ያቀረበችውን የሰላም ሃሳብ የጀርመን መራሄ መንግሥት ቻንስለር ጌርሃርድ ሽሩደርና የጀርመን መንግሥት በጣም እንደሚደግፉት አስታውቀዋል።</p>

<p>የጀርመን መንግሥት በሁለቱ አገሮች መካከል ያለው አለመግባባት በድርድርና በውይይት እንዲፈታ ድጋፍ እንደሚያደርግ ገልጸዋል።</p>

<p>በሁለቱ አገሮች መካከል ጦርነት ዳግም ተነስቶ የአካባቢው ሰላምና ልማት አደጋ ላይ እንዳይወድቅ የዓለም አቀፉ ኅብረተሰብ ሰላማዊ መፍትሄን ለመሻት መተባበር እንዳለበት ፕሬዚዳንት ሆረስት ኮህለር አሳስበዋል።</p>

<p>ጦርነት የሁለቱም አገሮች አማራጭ መሆን እንደሌለበት አመልክተው፤ የሁለቱም አገሮች ሕዝቦች በጦርነት ምክንያት የሚደርሰውን ውድመት ሊሸከሙት እንደማይችሉ ገልጸዋል።</p>

<p>ወደ ኢትዮጵያ የመጡትም ኢትዮጵያ ላቀረበችው የምትሰጠውን ድጋፍ ዳግም ለማረጋገጥ መሆኑንም አመልክተዋል።</p>

<p>በሁለቱ አገሮች መካከል ሰላምን ማስፈን ወሳኝ ጉዳይ እንደሆነና ይህም የኢኮኖሚ ልማትን በማፋጠን ድህነትን ለመዋጋት እንደሚያስችልም ገልጸዋል።</p>

<p>በኢትዮጵያ የሰብአዊ መብቶችን መከበር ለማረጋገጥ ዴሞክራሲያዊ ሥርዓት ለመገንባት የሚካሄደው እንቅስቃሴ የሚያስደንቅ ነው ብለዋል።</p>

<p>በጋዜጣዊ መግለጫው ላይ የኢትዮ-ኤርትራን አለመግባባት ለመፍታት በቀረበው አዲስ የሰላም ሃሳብ ላይ የአሜሪካን መንግሥት አቋም በተመለከተ ለቀረበው ጥያቄ ጠቅላይ ሚኒስትር መለስ በሰጡት ምላሽ፤ የአውሮፓ ኅብረት፣ የአፍሪካ ኅብረት፣ ጀርመን፣ ኦስትሪያ፣ ጃፓንና ሌሎችም በርካታ አገሮችና ዓለም አቀፍ ድርጅቶችን የሰላም ሃሳቡን መቀበላቸውን ገልጸዋል።</p>

<p>የአሜሪካ መንግሥትም እስካሁን ባያሳውቅም ኢትዮጵያ ያቀረበችውን አዲሱን የሰላም ሃሳብ አይቀበለውም የሚል እምነት እንደሌላቸው አስታውቀዋል።</p>

<p>በአሁኑ ወቅት የኢትዮጵያ መንግሥት ከፍተኛ የልዑካን ቡድን በዋሽንግተን ከአሜሪካ መንግሥት ጋር ምክክር እያካሄደ እንደሆነና ምክክሩ በውጤታማነት እንደሚጠናቀቅ ያላቸውን ተስፋ ገልጸዋል።</p>

<p>የኢትዮ-ጀርመን የሁለትዮሽ የጋራ ስብሰባ ሲጠናቀቅ ሁለቱ አገሮች የ67 ሚሊዮን ዩሮ ዕዳ ስረዛ ስምምነት ተፈራርመዋል።</p>

<p>ጠቅላይ ሚኒስትር መለስና ፕሬዚዳንት ኮህለር በተገኙበት የዕዳ ስረዛ ስምምነቱን በኢትዮጵያ በኩል የፈረሙት የገንዘብና ኢኮኖሚ ልማት ሚኒስትር ዴኤታ ዶክተር ሙሉ ቀፀላ ሲሆኑ፣ በጀርመን በኩል ደግሞ የውጭ ጉዳይ ሚኒስትር ዴኤታዋ ክርስፒን ሙለር ናቸው።</p>

<p>ዶክተር ሙሉ ከፊርማው ሥነ ስርዓት በኋላ ለጋዜጠኞች እንደገለጹት፤ ጀርመን ለኢትዮጵያ ያደረገችው የመቶ በመቶ ዕዳ ስረዛ ለኢትዮጵያ ትልቅ ትርጉም አለው።</p>

<p>ኢትዮጵያ ባለፈው ሚያዝያ ወር የዕዳ ቅነሳ ማጠናቀቂያ ጊዜ ወይም «ኮምፕሊሽን ፔሬድ» ላይ በመድረሷ በርካታ የፓሪስ ክለብ አባል አገሮች የዕዳ ቅነሳ ለማድረግ መወሰናቸውንም አስታውቀዋል።</p>

<p>ጀርመን ከኢትዮጵያ ጋር በምታደርገው የልማት ትብብር እ.ኤ.አ በመጋቢት ወር 2005 አዲሱ የልማት ትብብር ድርድር እንደሚጀመር ገልጸዋል።</p>

<p>ፕሬዚዳንቱ ትናንት በአዲስ አበባ ዩኒቨርሲቲ ተገኝተው የጎቴ ኢንስቲትዩት የገብረርክርስቶስ ደስታ ማዕከልን ከፕሬዚዳን ግርማ ወልደጊዮርጊስ ጋር መርቀው በከፈቱበት ወቅት በኢትዮጵያ ባለፍፉት አሥርት ዓመታት እየተከናወኑት የልማት ተግባራት አበረታች ናቸው ብለዋል።</p>

<p>ፕሬዝዳንቱ ከኢኮኖሚው ትብብር በተጨማሪ በአዲስ አበባ ዩኒቨርሲቲ የተገነባው የጎቴ ኢንስቲትዩት ለዚሁ ማሳይ ነው ብለዋል።</p>

<p>ኢትዮጵያ የበለፀገ ባህላዊ እሴት ያላት አገር ናት ያሉት ፕሬዚዳንቱ በአዲስ አበባ ዩኒቨርሲቲ የተገነባው የጎቴ ኢንስቲትዩትም የኢትዮጵያዊውን ሰዓሊ ገብረክርስቶስ ደስታ የስዕል ሥራዎችን ጠብቆ ለትውልድ ለማቆየት የሚኖረው አስተዋፅኦ ከፍተኛ ነው ብለዋል።</p>

<p>የአዲስ አበባ ዩኒቨርስቲ ፕሬዚዳንት ፕሮፌሰር አንድርያስ እሸቴ በበኩላቸው፤ የዕውቁን ሰአሊ የገብረ ክርስቶስ ደስታን የስዕል ሥራዎች ወደ አገሩ መልሶ በአግባቡ ለኢትዮጵያውያን ዕይታ ለማዋል የባህል ማእከሉ በዩኒቨርሲቲው ቅጥር ግቢ መገንባቱ ሁለቱ አገሮች ያላቸውን የባህል ግንኙነት በማጠናከር ረገድ የሚኖረው ሚና ከፍተኛ ነው ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 05 ቀን 1997</a></p>

</body>
</html>	
