<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቀረጥ ነፃመብት ገብተው ለሦስተኛ ወገን የተላለፉ ተሽከርካሪዎች ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቀረጥ ነፃ መብት ገብተው ለሦስተኛ ወገን የተላለፉ ተሽከርካሪዎች ተያዙ</h2>


<p>የኢትዮጵያ ጉምሩክ ባለሥልጣን በቀረጥ ነፃ መብት ተጠቅመው ወደ አገር ውስጥ የገቡና በሕገ ወጥ መንገድ ለሌላ ሦስተኛ ወገን የተላለፉ ተሽከርካሪዎችን መያዝ መጀመሩን አስታወቀ። ሌሎች በጉምሩክ ቁጥጥር ሥር ያልዋሉና በተለያየ መንገድ በሦስተኛ ወገን እጅ የሚገኙ ንብረቶች ሕጋዊ እንዲሆኑ የመጨረሻ ዕድል እንደሚሰጥ አስታወቀ።</p>

<p>በባለሥልጣኑ የሕግ ማስከበሪያ መመሪያ ኃላፊ አቶ በየነ አለሙና የሕዝብና ዓለም አቀፍ ግንኙነት አገልግሎት ኃላፊ አቶ ክብሩ ላቀው በጋራ በሰጡት መግለጫ እንዳስታወቁት፤ ባለፉት ሦስት ዓመታት ብቻ ከቀረጥ ነፃ መብት ተጠቃሚ በሆኑ ድርጅቶችና ግለሰቦች ከ2 ሺ ያላነሱ መኪኖች ወደ አገር ውስጥ ገብተዋል።</p>

<p>ከቀረጥ ነፃ የገቡ መኪኖች ሊጠቀሙባቸው የሚችሉት ባለመብቱ ወይም የባለመብቱ ባለቤትና ልጆቹ ብቻ እንደሆኑ በሕጉ ላይ መስፈሩን ጠቁመዋል።</p>

<p>ከዚህ ውጭ ግን ባለመብቱ ንብረቱን በስጦታ፣ በሽያጭና በሌላ መልኩ ለሌላ ሦስተኛ ወገን ማስተላለፍ የሚችለው ሕጋዊ ቀረጥና ታክስ በመክፈል ብቻ መሆኑን አብራርተዋል።</p>

<p>ይህን ደንብ በመተላለፍ በርካታ መኮንኖች በህገ ወጥ መንገድ ለሌላ ሦስተኛ ወገን ተላልፈው አገልግሎት በመስጠት ላይ እንደሆኑ ባለሥልጣኑ መረጃዎች ማሰባሰቡን አስታውቀዋል።</p>

<p>በዓለም አቀፍ ስምምነትም ይሁን በልዩ ሁኔታ በቀረጥ ነፃ መብት የተገኘ ንብረት ተጠቃሚ እንዲሆን መብት የተሰጠው ማንኛውም ድርጅት ወይንም ግለሰብ ወደ ጉምሩክ ክልል በመቅረብ ሕጋዊ ባልሆነ ውክልና ወይም በሌላ መንገድ የተላለፉ መኪኖችን ሕጋዊ ቀረጥና ታክስ እንዲከፍልባቸው ተደጋጋሚ ዕድሎች ተሰጥቶ እንደነበር ገልጸዋል።</p>

<p>ነገር ግን በተደረገው ጥናትና መረጃ አሁንም በተሰጠው ዕድል ተጠቃሚ ባለመሆን ንብረትን ወደ ሌላ ሦስተኛ ወገን አስተላልፈው የሚገኙ ግለሰቦችና ድርጅቶች መኖራቸውን ገልጸው፤ የሰሞኑ ዘመቻም የሚያመላክተው ይኸው ህገ ወጥ ድርጊት የቀጠለ መሆኑን ነው ብለዋል።</p>

<p>በህገ ወጥ መንገድ ለሌላ ወገን የተላለፉ ተሽከርካሪዎች ህጋዊ እንዲሆኑ ለማስቻል የተሰበሰበውን መረጃ መሰረት በማድረግ ባለፈው ዓርብ በቦሌ፣ በኦሎምፒያ፣ በፒኮክ፣ በለንደን ካፌ፣ በቦሌ መድኃኒአለምና በበቅሎ ቤት አካባቢ ድንገተኛ ዘመቻ መካሄዱን ተናግረዋል።</p>

<p>በተካሄደው ዘመቻም 44 መኪኖች እንደተያዙ የገለጹት የሥራ ኃላፊዎቹ ከነዚህም መካከል 28ቱ ህጋዊ ማስረጃ በማቅረባቸው ወዲያውኑ ሲለቀቁ ቀሪዎቹ 16ቱ በጉምሩክ ቁጥጥር ሥር መዋላቸውን ገልጸዋል።</p>

<p>በመሆኑም በቀጣይነት ከመንገድ ትራንስፖርት፣ ከትራፊክ ፖሊስና ጉዳዩ ከሚመለከታቸው አካላት ጋር የተቀናጀ ቁጥጥር በማካሄድ እንደሚይዝ አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 13 ቀን 1997</a></p>

</body>
</html>	
