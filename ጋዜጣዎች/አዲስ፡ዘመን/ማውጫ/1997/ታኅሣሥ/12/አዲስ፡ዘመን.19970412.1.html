<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግሥት በኢትዮጵያውያን ላይ ዓለም አቀፍ ሕግን የጣሱ ተግባራት መፈፀሙን የካሳ ኮሚሽኑ አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ መንግሥት በኢትዮጵያውያን ላይ ዓለም አቀፍ ሕግን የጣሱ ተግባራት መፈፀሙን የካሳ ኮሚሽኑ አረጋገጠ</h2>


<p>የኤርትራ መንግሥት በኢትዮጵያ ላይ ጦርነት ከከፈተበት ጊዜ አንስቶ ለሁለት ዓመታት ያህል በዘለቀው ግጭት ኤርትራ ውስጥ በነበሩ ሰላማዊ የኢትዮጵያ ዜጐች ላይ ዓለም አቀፍ ሕግን የጣሱ ተግባራት መፈፀሙን የኤርትራ ኢትዮጵያ የካሳ ኮሚሽን አረጋገጠ።</p>

<p>የውጭ ጉዳይ ሚኒስቴር የህግ ጉዳዮች ዋና ዳይሬክቶሬት ትናንት ማምሻውን በላከው መግለጫ እንዳስታወቀው፤ በኢትዮጵያና በኤርትራ መንግሥታት መካከል በተፈረመው የአልጀርስ ስምምነት መሰረት በኔዘርላንድስ ዘ ሄግ የተቋቋመው የካሳ ኮሚሽን ውሳኔውን የሰጠው በኢትዮጵያውያን ዜጐች ላይ የተፈፀመውን በደል በሚመለከት በኢትዮጵያ መንግሥት በኩል የቀረበውን ክስና ማስረጃ መርምሮ ነው።</p>

<p>የካሳ ኮሚሽኑ ባሳለፈው ውሳኔ ኤርትራ ውስጥ ኖሩ በነበሩ ኢትዮጵያውያን ላይ የተፈፀመውን መጠነ ሰፊ ኢ-ሰብአዊና ሕገ- ወጥ በደል በሚመለከት የቀረበውን ክስ መርምሮ የኤርትራን መንግሥት ዓለም አቀፍ ህግጋትን በመጣስ ለፈፀመው ተግባር ሙሉ በሙሉ ጥፋተኛ አድርጓል።</p>

<p>በተጨማሪ ኮሚሽኑ የኤርትራ መንግሥት እ.ኤ.አ የካቲት 1999 ዓ.ም እና ከዚያም በኋላ በነበረው ጊዜ ኢትዮጵያውያንን በምዕራባዊ ኤርትራ በሚገኘው ሀውሳይት ተብሎ በሚጠራው ካምፕ ውስጥ ያለአንዳች ሕጋዊ ምክንያት በማጐር በፈፀመው ሕገ ወጥ ተግባር ጥፋተኛ አድርጐታል።</p>

<p>በዚሁ መሠረት በኤርትራ ውስጥ ሀውሻይት በተባለው ካምፕ ውስጥ ታስረው በነበሩት ኢትዮጵያውያን ላይ ለተፈጸመው ግፍና ኢ-ሰብአዊ አያያዝ እንዲሁም በቂ ምግብ፣ የጤና አገልግሎት ባለመስጠትና ጽዳት በሌለበት ሁኔታ በማቆየት ላከናወነው ሕገ-ወጥ ተግባር ተጠያቂ መሆኑን በማረጋገጥ ኮሚሽኑ ወስኗል።</p>

<p>በሌላ በኩል የኤርትራ መንግሥት ጥፋተኛ የተባለባቸውን ተግባራት በተቃራኒም ኢትዮጵያ ፈጽማቸዋለች በማለት ኤርትራ በተመሳሳይ ሁኔታ ባቀረበችው ክሶች ላይ ከተገለጹት ድርጊቶች አብዛኛዎቹን ኢትዮጵያ ያልፈፀመቻቸው መሆናቸውን ኮሚሽኑ አረጋግጧል።</p>

<p>የሚኒስቴሩ የህግ ጉዳዮች ዋና ዳይሬክቶሬት እንደገለጸው፤ ከሁሉም የተለየ ትኩረት ሊሰጠው የሚገባው የኤርትራ መንግሥት የክርክር እምብርት ሆኖ የቀረበው ኢትዮጵያ በኤርትራውያን ላይ በጅምላ የማስወጣት እርምጃ ወስዳለች በሚል የኤርትራ መንግሥት ያቀረበውን ክስ ኮሚሽኑ በውሳኔው ላይ ወድቅ ማድረጉ ነው።</p>

<p>ኤርትራውያን ከኢትዮጵያ እንዲወጡና ወደ ኤርትራ እንዲሄዱ የተደረጉት ለኢትዮጵያ ብሔራዊ ደህንነት ስጋት የሚፈጥሩ መሆናቸው ከተጣራ በኋላ በመሆኑ ድርጊቱ የዓለም አቀፍን ሕግ ያልጣሰ ነው በማለት በኢትዮጵያ በኩል የቀረበውን ማስረጃ ኮሚሽኑ ተቀብሎታል።</p>

<p>ዋና ዳይሬክቶሬቱ እንዳመለከተው የካሳ ኮሚሽኑ ወደፊት በሌሎች ክሶች ላይ የሚቀርቡ ተጨማሪ ማስረጃዎችንና ክርክሮችን በመመርመር ውሳኔ እንደሚሰጥ ይጠበቃል።</p>

<p>የኤርትራ መንግስት በጦርነቱ ወቅት ኤርትራ ውስጥ በነበሩ ሰላማዊ ኢትዮጵያውያን ላይ ኢ-ሰብአዊና ሕገ ወጥ ተግባር መፈፀሙን በማረጋገጥ የካሳ ኮሚሽኑ ለሰጠው ውሳኔ የኢትዮጵያ መንግስት ያለውን አክብሮት ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 12 ቀን 1997</a></p>

</body>
</html>	
