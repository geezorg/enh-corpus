<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ የሃይማኖት መሪዎች የጀመሩትን የሰላም ጥረት አጠናክረው እንዲቀጥሉ ጥሪ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ የሃይማኖት መሪዎች የጀመሩትን የሰላም ጥረት አጠናክረው እንዲቀጥሉ ጥሪ ቀረበ</h2>


<p>በኤርትራ የሚገኙ የሃይማኖት መሪዎች ከአሁን ቀደም የጀመሩትን የሰላም ጥረት አጠናክረው እንዲቀጥሉ ኢትዮጵያውያን የሃይማኖት መሪዎች ጥሪ አቀረቡ።</p>

<p>የኢትዮጵያ ኦርቶዶክስ ተዋህዶ ቤተክርስቲያን፣ የኢትዮጵያ ካቶሊካዊት ቤተክርስቲያን፣ የኢትዮጵያ እስልምና ጉዳዮች የበላይ ምክር ቤትና የኢትዮጵያ ወንጌላዊት መካነ ኢየሱስ መሪዎች ኢትዮጵያ ላቀረበችው አዲስ የሰላም ሃሳብ ያላቸውን ድጋፍ ለመግለጽ ከጠቅላይ ሚኒስትር መለስ ዜናዊ ጋር በተገናኙበት ወቅት እንደገለጹት፣ አዲሱን የሰላም ሃሳብ በሙል ልብ እንደሚደግፉና ለተግባራዊነቱም ከአሁን ቀደም የጀመሩትን ጥረት አጠናክረው እንደሚቀጥሉበት አስታወቀዋል።</p>

<p>የኤርትራ የሃይማኖት መሪዎች ዘላቂ ሰላም ለማምጣት የሚደረገውን ጥረት በመደገፍ ረገድ ከአሁን ቀደም የጀመሩትን ጥረት አጠናክረው እንዲቀጥሉ ጥሪ ማቅረባቸውን የማስታወቂያ ሚኒስቴር ትናንት በላከው መግለጫ አመልክቷል።</p>

<p>የኢትዮጵያ ኦሮቶዶክስ ተዋህዶ ቤተክርስቲያን ፓትርያርክ ርዕሰ ሊቃነ ጳጳሳት ዘኢትዮጵያ ሊቀጳጳስ ዘአክሱም ወእጨጌ ዘመንበረ ተክለሃይማኖት ብፅዕ ወቅዱስ አቡነ ጳውሎስ፣ የኢትዮጵያ እስልምና ጉዳዮች የበላይ ምክር ቤት ምክትል ፕሬዚዳንት የተከበሩ ሼክ ኤሊያስ ሬድዋን፣ የኢትዮጵያ ካቶሊካዊት ቤተክርስቲያን ሊቀጳጳስ ብጹእ አቡነ ብርሃነ እየሱስ እና የኢትዮጵያ ወንጌላዊት ቤተክርስቲያን መካነ እየሱስ ፕሬዚዳንት ቄስ ኢተፋ ጐበና የኢትዮ-ኤርትራ የድንበር ውዝግብ ከተከሰተ ጀምሮ የሃይማኖት ተቋማቱ በተናጠል እንዲሁም ከኤርትራ የሃይማኖት መሪዎች ጋር በጋራ በመሆን ችግሩን በሰላማዊ መንገድ ለመፍታት የተለያዩ ጥረቶችን ሲያደርጉ መቆየታቸውን ጠቁመዋል።</p>

<p>በኢትዮጵያና በኤርትራ መካከል የተካሄደው ጦርነት በሁለቱም አገሮች ሕዝቦች ላይ ከፍተኛ ጉዳት ማስከተሉን የጠቀሱት የሃይማኖት መሪዎቹ ሌላ ተመሳሳይ ውድመት እንዳያጋጥም ለመከላከል ዘላቂ ሰላም ለማምጣት በመደረግ ላይ ያለው ጥረት ተጠናክሮ እንዲቀጥል ጥሪ አቅርበዋል። </p>

<p>ሰላም ለአንድ አገር ሕዝብ ሁለንተናዊ እድገት ወሳኝ ጉዳይ መሆኑን የጠቀሱት እነዚሁ የሃይማኖት መሪዎች ከአሁን ቀደም በተናጠል ለአዲሱ የሰላም ሃሳብ የሰጡትን ድጋፍ አንድ ላይ በመሆን እንደገና ለማቅረብ የተነሱት ሰላም ለማስፈን ጥረት የማድረግ አገራዊና ሃይማኖታዊ ኃላፊነት ያለባቸው በመሆኑ ብቻ ሳይሆን ሰላማ የሁሉም ነገር መነሻና መድረሻ በመሆኑ ጭምር እንደሆነ አመልክተዋል።</p>

<p>ከዚህ አኳያ ኢትዮጵያ ያቀረበችውን ባለአምስት ነጥብ አዲስ የሰላም ሃሳብ ከልብ እንደሚደግፉትና ለተግባራዊነቱ የድርሻቸውን ለማበረከት መዘጋጀታቸውን ገልጸው፤ የኤርትራ የሃይማኖት መሪዎችም በተመሳሳይ ሁኔታ የጀመሩትን የሰላም ጥረት አጠናክረው እንዲቀጥሉ ጥሪ አቅርበዋል።</p>

<p>ኢዜአ እንደዘገበው ደግሞ በኢትዮጵያና በኤርትራ መካከል ያለውን የድንበር ውዝግብ ለመፍታት የኢትዮጵያ መንግሥት ያቀረበውን የሰላም ሃሳብ የኤርትራ መንግስት እንዲቀበለው ወዳጅ ሀገሮች ጥረት እንዲያደርጉ ኢትዮጵያ እንደምትሻ ኩዌት ታይምስ ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 19 ቀን 1997</a></p>

</body>
</html>	
