<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተስፋ ጐህ መስራች የአቶ ዘውዱ ጌታቸው ሥርዓተ ቀብር ተፈፀመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተስፋ ጐህ መስራች የአቶ ዘውዱ ጌታቸው ሥርዓተ ቀብር ተፈፀመ</h2>


<p>የተስፋ ጐህ ኢትዮጵያ ከኤች.አይ.ቪ/ኤድስ ቫይረስ ጋር የሚኖሩ ወገኖች ማህበር መሥራች የአቶ ዘውዱ ጌታቸው ሥርዓተ ቀብር ትናንት በቦሌ ሚካኤል በተክርስቲያን ተፈጸመ።</p>

<p>ከአባታቸው ከአቶ ጌታቸው ሰሙ እና ከእናታቸው ከወይዘሮ ፀዳለ ወንድ አፍራሽ 1952 ዓ.ም በአዲስ አበባ ከተማ የተወለዱት አቶ ዘውዱ ጌታቸው የአንደኛና የሁለተኛ ደረጃ ትምህርታቸውን በተለያዩ ት/ቤቶች እንዲሁም የከፍተኛ ትምህርታቸው በአዲስ አበባ ዩኒቨርሲቲ ቴክኖሎጂ ፋክልቲ ተከታትለው በዲፕሎማ መመረቃቸውን በቀብር ሥነ-ሥርዓቱ ላይ የተነበበው የህይወት ታሪካቸው ያስረዳል።</p>

<p>አቶ ዘውዱ ጌታቸው በአሰላ አጠቅላይ 2ኛ ደረጃ ትምህርት ቤት በመምህርነት እንዲሁም በዙላ፣ በበርታ፣ በሱርና በሶጃት ኮንስትራክሽን ድርጅቶች በመካኒክነት ሠርተዋል።</p>

<p>አቶ ዘውዱ ጌታቸው በሀገራችን በኤች .አይ.ቪ/ኤድስ ላይ ዝምታ ሰፍኖ በነበረበት ወቅት ከአስር ጓደኞቻቸው ጋር በመሆን «ትውልድ ይዳን በኛ ይብቃ» በሚል መርህ ተስፋ ጐህ ኢትዮጵያን በ1990 ዓ.ም አቋቁመው ለረጅም ጊዜያት በማህበሩ ፕሬዚዳንትነት አገልግለዋል።</p>

<p>አቶ ዘውዱ ጌታቸው በሀገርና በዓለም አቀፍ ደረጃ ተስፋ ጐህን በመወከል ኤድስ በሀገራችን እያደረሰ ያለውን እውነታ በማሳወቅና መንግሥት ለጉዳዩ ትኩረት እንዲሰጥ ጥረት አድርገዋል። እንዲሁም የተስፋ ብርሃን በኤድስ ወላጆቻቸውን ያጡ ሕፃናትና ወጣቶች ማህበርን በመመሥረት አያሌ ታዳጊዎችን ከመበታተን ታድገዋል።</p>

<p>ከ1996 ዓ.ም ጀምሮ በኤች.አይ.ቪ ምክንያት በሥራ ቦታ የሚደርሰውን መገለልና መድልዎ ለማስቀረት ወደ ማህበር ለመምጣት ላልደፈሩ ወገኖች በስልክና በሌሎች የመገናኛ ዘዴዎች የምክር አገልግሎት ለመስጠትና ከኤች.አይ. ቪ ጋር የሚኖሩ ወገኖች ሰብአዊ መብት እንዲከበር የበለጠ ጥረት ለማድረግ አዲስ ምዕራፍ የተባለ ድርጅት ማቋቋማቸውም ተገልጿል።</p>

<p>ባደረባቸው ህመም በህክምን ሲረዱ ቆይተው በተወለዱ በ45 ዓመታቸው ታህሳስ 18 ቀን 1997 ዓ.ም ከዚህ አለም በሞት የተለዩት አቶ ዘውዱ ጌታቸው ባለትዳርና የአንዲት ሴት ልጅ አባት ነበሩ።</p>

<p>በቀብር ሥነ -ሥርአቱ ላይ ከፍተኛ የመንግስት ባለስልጣናት መንግሥታዊና መንግሥታዊ ያልሆኑ ድርጅቶች ተወካዮች በኤድስ ወላጆቻቸውን ያጡ ሕጻናትና በርካታ ወዳጅ ዘመዶቻችው ተገኝተዋል።</p>

<p>የኢፌዴሪ ፕሬዚዳንት ግርማ ወልደጊዮርጊስ የጠቅላይ ሚኒስትር መለስ ዜናዊ ባለቤት ወ/ሮ አዜብ መስፍንና በርካታ ድርጅቶችና ግለሰቦች የአበባ ጉንጉን አስቀምጠዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 19 ቀን 1997</a></p>

</body>
</html>	
