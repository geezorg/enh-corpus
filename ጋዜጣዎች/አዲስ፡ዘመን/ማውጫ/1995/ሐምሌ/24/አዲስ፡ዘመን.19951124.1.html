<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ባንክ የዱቤ ካርድ ግብይትን ለማስፋፋት የሚያስችል መመሪያ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብሔራዊ ባንክ የዱቤ ካርድ ግብይትን ለማስፋፋት የሚያስችል መመሪያ አወጣ</h2>


<p>የኢትዮጵያ ብሔራዊ ባንክ በመላው ዓለም የሚሠራበት የዱቤ ካርድ ግብይትን የውጭ ምንዛሪ ኖትና የትራቭለርስ ቼክ አጠቃቀምን በስፋት አገልግሎት ላይ ለማዋል የሚያስችል የተሻሻለ መመሪያ ሥራ ላይ ማዋሉን አስታወቀ።</p>

<p>ባንኩ ትናንት በላከው መግለጫ እንዳመለከተው፣ መመሪያው በአሁኑ ወቅት በውስን ቦታዎች በጥቅም ላይ የዋለውን የዱቤ ካርድ ክፍያ ሥርዓት ማሻሻልና ማስፋፋት እንዲሁም መንግሥታዊና የግል የንግድ ድርጅቶች የአገልግሎት ክፍያዎችን በውጭ ምንዛሪ ኖትና ትራቭለርስ ቼክ እንዲያከናውኑ የሚፈቅድ ነው።</p>

<p>መመሪያው ቀደም ሲል ሆቴሎች ክፍያዎቻቸውን ለመሰብሰብ የዱቤ ካርድ ለመቀበል ፈቃድ ካላቸውና እንግዳውም ክፍያውን ከዱቤ ካርድ ለመክፈል ጥያቄ ሲያቀርብ የሚስተናገድበት ሁኔታ ብቻ የነበረ ሲሆን፣ በአሁኑ ጊዜ ግን እንደ አማራጭ ከዱቤ ካርድ በተጨማሪ የውጭ ምንዛሪ ገንዘቦችንና ትራቭለርስ ቼኮችን ለመጠቀም በሚያስችል መልክ መመቻቸቱን ጠቁሟል።</p>

<p>በተጨማሪም የውጭ ምንዛሪ አገልግሎት ለመስጠት የተወሰነ የሰው ኃይል መመደብ፣ የሥራ አካባቢዎችን በበቂ የማደራጀትና ለንግዶች የተቀላጠፈ አገልግሎት ለመስጠት፣ በቂ ዝግጅት መደረግ እንዳለበትም አመልክቷል።</p>

<p>በአዲሱ መመሪያ መሠረት ብሔራዊ ባንኩ ያወጣውን መሥፈርት አሟልተው ፈቃድ ያገኙና የውጭ አገር ጎብኚዎችን እንዲሁም ዕንግዶችን የሚያስተናግዱ ሆቴሎች፣ በአውሮፕላን ማረፊያ የሚገኙ ተርሚናሎች የኢሚግሬሽን ጽሕፈት ቤቶች፣ የኢትዮጵያ ሲቪል አቪዬሽን ጽሕፈት ቤቶች የኢትዮጵያ ሲቪል አቪዬሽን ባለሥልጣን፣ የአየር መንገድ ትኬት መሸጫና ከቀረጥ ነፃ መደብሮች የአገልግሎት የዕቃ ግዥ ክፍያዎችን በዱቤ ካርድ በውጭ ምንዛሪ ኖት ወይም በትራቭለርስ ቼክ እንዲያከናውኑ መፈቀዱን ገልጿል።</p>

<p>አዲሱ መመሪያ ድርጅቶች በቅድሚያ ከሚፈልጉት የዱቤ ካርድ ሰጪ ተቋምና በኢትዮጵያ ውስጥ ከሚሠራ የንግድ ባንክ ጋር ውል መግባት እንደሚያስፈልግ ጠቁሞ፣ የዱቤ ካርድ ክፍያ ለመቀበል የሚችሉ ድርጅቶችንም ዘርዝሯል።</p>

<p>በዚሁ መሠረት በብሄራዊ ባንኩ ተቀባይነት ያገኙት የአሜሪካን ኤክስፕረስ የቪዛ ካርድ የማስተር ካርድ የዩሮ ካርድ የዲይነርስ ክለብ ካርድና የካርት ብላንሼ የዱቤ ካርዶች እንደሆኑ አመልክቷል።</p>

<p>በጥሬ ገንዘብ ከሆነ ደግሞ የአሜሪካን ዶላር፣ ዩሮ፣ የጃፓን የን፣ የእንግሊዝ ፓውንድና የስዊዝ ፍራንክ ወይንም ሌሎች በባንኮች በኩል ተቀባይነት ባላቸው ገንዘቦች እንግዶቻቸውን ማስተናገድ እንደሚችሉ ገልጿል።</p>

<p>በመመሪያው የዱቤ ካርድ ወይም በውጭ ምንዛሪ ጥሬ ገንዘብ ወይንም ትራቭለርስ ቼክ ክፍያ ያገኙ የአገልግሎት ሰጪዎችና ከቀረጥ ነፃ መደብሮች ብቻ መሆናቸውን ኅብረተሰቡ ተገንዝቦ ከዚህ ውጪ የአገልግሎት ወይም የዕቃዎች ክፍያን በውጭ ምንዛሪ መሰብሰብ በሕግ እንደሚያስቀጣ አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 24 ቀን 1995</a></p>

</body>
</html>	














