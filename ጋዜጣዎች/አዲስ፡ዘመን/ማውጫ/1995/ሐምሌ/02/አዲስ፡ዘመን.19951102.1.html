<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ በኢትዮጵያ የጦር ምርኮኞች ላይ ዓለም አቀፍ ሕጎችን እንደጣሰች ኮሚሽኑ ማረጋገጡ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራ በኢትዮጵያ የጦር ምርኮኞች ላይ ዓለም አቀፍ ሕጎችን እንደጣሰች ኮሚሽኑ ማረጋገጡ ተገለጸ</h2>


<p>የኢትዮ-ኤርትራ የካሳ ኮሚሽን ኤርትራ በኢትዮጵያውያን የጦር ምርኮኞች አያያዝ ላይ በርካታ ዓለም አቀፍ ህግጋትን መጣሷን ማረጋገጡ የውጭ ጉዳይ ሚኒስቴር አስታወቀ።</p>

<p>ኤርትራ እ.ኤ.አ ከግንቦት ወር 1998 እስከ ነሐሴ 2002 ድረስ ኢትዮጵያዊያን የጦር ምርኮኞችን በመግደል፤በጭካኔ የተሞላ ድብደባና በእሥር ካምፖች የተፈጸሙ ሌሎች ድርጊቶችን ጨምሮ የተለያዩ ዓለም አቀፍ ሕጎችን መጣሷን ኮሚሽኑ ገልጿል።</p>

<p>የኢትዮ-ኤርትራ የካሳ ኮሚሽን ይህንን የገለጸው በአልጀርሱ የኢትዮጵያና የኤርትራ ስምምነት መሠረት እ.ኤ.አ በታህሣሥ ወር 2000 የተቋቋመው የጦር ምርኮኞችን የተመለከተውን የመጀመሪያ ውሳኔውን ባለፈው ሰኔ 24 ቀን 1995 ዓ.ም ባሳለፈበት ወቅት ነው።</p>

<p>ውሳኔው ሁለቱ አገሮች በየበኩላቸው የጦር ምርኮኞቻችን በተገቢው መንገድ አልተያዙም በሚል የሰነዘሩትን ክስ መሠረት ያደረገ መሆኑን ሚኒስቴሩ ትናንት ማምሻውን ባወጣው መግለጫ አመልክቷል።</p>

<p>ኮሚሽኑ ሁለቱ አገሮች ያቀረቧቸውን የጽሁፍ ማስረጃዎች የተመለከተና እ.ኤ.አ በታህሳስ ወር 2002 በሄግ በሁለት ሳምንት ያህል የተካሄደውን ክርክር ካዳመጠ በኋላ ኤርትራ በኢትዮጵያውያን የጦር ምርኮኞች አያያዝ ላይ በርካታ ዓለም አቀፍ ሕግጋትን መጣሷን አረጋግጧል ሲል ሚኒስቴሩ አስታውቋል።</p>

<p>መግለጫው እንዳመለከተው ኢትዮጵያ በኤርትራውያን የጦር ምርኮኞች ላይ ግድያ አለመፈጸሟንና ምንም ዓይነት የአካል ጉዳት አለማድረሷንም ኮሚሽኑ አረጋግጧል።</p>

<p>ኮሚሽኑ በእስረኞች መኖሪያ፣ በምግብ እና በህክምና አቅርቦት ሁለቱንም አገሮች ጥፋተኛ ቢያደርግም ኢትዮጵያ ሳትፈልግ እና ሳትዘጋጅ በኤርትራ መንግሥት ጠብ አጫሪነት በገባችበት ጦርነት የያዘቻቸውን የጦር ምርኮኞች መኖሪያ በተቻላት መጠን ምቹ ለማድረግ የድርሻዋን ሁሉ መወጣቷን ስለምታምን በዚህ በኩል በቀረበባት ስሞታ እንደማትስማማ አስረድቷል።</p>

<p>ይኸው ኮሚሽን ኤርትራ በግጭት ወቅት የዓለም አቀፍ ሕግ በሚጠይቀው መሠረት ዓለም አቀፉ የቀይ መስቀል ኮሚቴ ኢትዮጵያውያን የጦር ምርኮኞችን እንዳይጎበኝ በማድረግ ዓለም አቀፍ ሕግን መጣሷን ይህም በምርኮኛ ወታደሮቻችን ላይ ኢሰብአዊና ሕገ ወጥ ተግባራት እንዲፈጸምባቸው ያደረገ እንደሆነ በአጽንኦት ተመልክቶታል።</p>

<p>በተቃራኒው ኢትዮጵያ ከጦርነቱ መጀመሪያ አንስቶ የኤርትራ የጦር ምርኮኞች ወደ አገራቸው እስከሄዱበት የመጨረሻ ሠአት ድረስ ለዓለም አቀፉ የቀይ መስቀል ኮሚቴ ያደረገችው ያልተቆጠበ እና የተሟላ ድጋፍ እንዲሁም ለዓለም አቀፉ የቀይ መስቀል ኮሚሽን ላሳየችው ግልጽ ትብብር ኮሚሽኑ ተገቢውን ግምት መስጠቱንም መግለጫው አስታውቋል።</p>

<p>ሚኒስትሩ በዚሁ መግለጫው የኢትዮጵያ መንግሥት ጀግኖቹ አገሪቱንና ሉዓላዊነቷን ለማስከበር ለከፈሉት መስዋዕትነት ልባዊ አክብሮትና ምስጋናውን ገልጿል።</p>

<p>ጀግኖቹ ባሳዩት ብርታት፣ ቆራጥነትና በሰጡት አኩሪ ግልጋሎት ኩራት ሊሰማቸው እንደሚገባም የሚኒስቴሩ መግለጫ አመልክቷል።</p>

<p>ሆኖም የኢትዮጵያ አየር ኃይል አብራሪ ኮሎኔል በዛብህ ጴጥሮስን ጨምሮ በርካታ ኢትዮጵያውያን ምርኮኞች እስካሁን ያሉበት ሁኔታ ያለመታወቁ ጊዜውን የደስታ አያደርገውም ብሏል።</p>

<p>ኤርትራ እነዚህን ምርኮኞች በተመለከተ ምንም ነገር አለማለቷን ኮሚሽኑ ዓለም አቀፉ የቀይ መስቀል ኮሚቴና የዓለም ማኅበረሰብ ዝም ሊሉ እንደማይገባም አሳስቧል።</p>

<p>መግለጫው እንዳመለከተው ኤርትራ የዓለም አቀፍ ሕግንና የአልጀርሱን ስምምነት በማክበር የት እንዳሉ ያልታወቁት ኢትዮጵያውያን የጦር ምርኮኞችን ሁኔታ እስካላሳወቀች ድረስ ይህ ምዕራፍ አይዘጋም።</p>

<p>ኮሚሽኑ ሌሎች ጥያቄዎችን በተመለከተ ተጨማሪ መረጃዎችንና ነጥቦችን በቀጣይነት በመጪዎቹ ሁለት ዓመታት የሚቀበል መሆኑን ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 2 ቀን 1995</a></p>

</body>
</html>	














