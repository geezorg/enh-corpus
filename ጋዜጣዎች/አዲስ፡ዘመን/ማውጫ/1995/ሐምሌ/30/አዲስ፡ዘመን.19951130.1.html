<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሀገሪቱ ከሚወለዱ አንድ ሺ ሕፃናት መካከል ስምንት ያህሉ ከልብ ጤና ችግር ጋር እንደሚወለዱ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሀገሪቱ ከሚወለዱ አንድ ሺ ሕፃናት መካከል ስምንት ያህሉ ከልብ ጤና ችግር ጋር እንደሚወለዱ ተጠቆመ</h2>


<p>በኢትዮጵያ ውስጥ በሕይወት ከሚወለዱ አንድ ሺ ህፃናት መካከል ከስድስት እስከ ስምንት የሚደርሱት ከልብ የጤና ችግር ጋር እንደሚወለዱ የኢትዮጵያ የልብ ሕሙማን ሕፃናት መርጃ ድርጅት ገለጸ።</p>

<p>የድርጅቱ መሥራችና የቦርድ ሊቀመንበር ዶክተር በላይ አበጋዝ ትናንት በሂልተን ሆቴል የልብ ሕክምና ማዕከል ግንባታ መጀመሩን በሚመለከት በተካሄደው የፓናል ውይይት ላይ እንደገለጹት፣ የልብ ሕመም ችግር ጐልቶ የሚታየው በከፋ ድህነት ውስጥ በሚገኙና ሕዝብ በብዛት በሚኖርባቸው ሀገሮች ነው።</p>

<p>ዶክተር በላይ አያይዘውም በድህነት አረንቋ ከመማቀቋም በላይ የሕዝቧ ቁጥር በፈጣን ሁኔታ እያደገ ባለባት ኢትዮጵያ ከሚወለዱ አንድ ሺ ሕፃናት መካከል ከስድስት እስከ ስምንት ያህሉ የልብ ጤና ችግር እንዳለባቸው ተናግረዋል።</p>

<p>ዕድሜያቸው ከአምስት እስከ አሥራ አምስት ዓመት የሆኑ አራት ሚሊዮን የዓለም ሕፃናት በየዓመቱ በአማካይ ሁለት ጊዜ በጉሮር ሕመም የሚጠቁ መሆናቸውን የገለጹት ዶክተር በላይ፣ ከእነዚህም መካከል 120 ሺ የሚሆኑ ኢትዮጵያውያን ህፃናት ለልብ ሕመም በሚያጋልጡ ተዋህስያን ይጠቃሉ ብለዋል።</p>

<p>የዚህ በሽታ ሕክምና የሚደረገው ከኢትዮጵያ ውጭ መሆኑንና ለአንድ ታካሚ እስከ 20 ሺ ዶላር የሚያስፈልግ መሆኑን የጠቆሙት ዶክተር በላይ ለበሽታው ተገቢውን ሕክምና ለመስጠት የሚያስችል ማዕከል ግንባታ በጥቁር አንበሳ ሆስፒታል ግቢ መጀመሩን አብስረዋል።</p>

<p>የልብ ሕክምና ማዕከሉ ግንባታ ባጠቃላይ 11 ሚሊዮን ብር እንደሚፈጅ ገልጸው ለዚህ ውድ የሕይወት መድህን የሆነ የጤና ማዕከል ግንባታ ስኬታማነት ከወገን ሁሉ ከፍተኝና ትብብርና ርብርቦሽ እንደሚጠበቅ አሳስበዋል።</p>

<p>የልብ ሕክምና ማዕከሉ በአንድ ጊዜ ሃያ አምስት ያህል ሕሙማንን አስተኝቶ ለማከም እንደሚችል ያስገነዘቡት የቦርዱ ሊቀመንበር ዓላማውም በልብ ሕመም የሚሰቃዩ ሕፃናትን መታደግ፣ ስለልብ ሕመም በቂ ግንዛቤ ማስጨበጥና የሕፃናትን የልብ ሕክምና አቅም በሀገር ውስጥ መገንባት እንደሆነ አመልክተዋል።</p>

<p>የልብ ሕሙማን ሕፃናት መርጃ ድርጅት መንግሥታዊ ያልሆነ ተቋም መሆኑን የጠቀሱት ዶክተር በላይ ዓይነተኛ አላማው የልብ ሕሙማንን መመርመር ማከምና መከታተል የሚያስችል የሕክምና መሣሪያዎችን ማሟላት እንዲሁም የልብ ሕመም ባለሙያዎችን ማፍራት ነው ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 30 ቀን 1995</a></p>

</body>
</html>	














