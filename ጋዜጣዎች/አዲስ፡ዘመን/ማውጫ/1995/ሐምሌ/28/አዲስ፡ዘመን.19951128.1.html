<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አስተዳደሩ ባለፎቅ 100 ሺ የመኖሪያ ቤቶች ግንባታ ሊጀምር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አስተዳደሩ ባለፎቅ 100 ሺ የመኖሪያ ቤቶች ግንባታ ሊጀምር ነው</h2>


<p>የአዲስ አበባ ከተማ አስተዳደር በሚቀጥሉት ሦስት ዓመታት 100 ሺ ባለፎቅ መኖሪያ ቤቶችን ለመገንባት ማቀዱን፣ በተያዘው የበጀት ዓመት 20 ሺ የመኖሪያ ቤቶችን ለመገንባት የሚያስችል ቦታ የመለየት ሥራ ማጠናቀቁን አስታወቀ።</p>

<p>የከተማው አስተዳደር ሥራ አስኪያጅ ጽሕፈት ቤት የህዝብ ግንኙነት ኃላፊ አቶ ተቀባ ጌታቸው ሰሞኑን እንደገለጹት፣ መኖሪያ ቤቶቹ ለተከራዮቹ በአንድ ጊዜ ወይም በረጅም ጊዜ ክፍያ የሚሸጡ ናቸው።</p>

<p>መኖሪያ ቤቶቹ የከተማን ዕድገት መሠረት ያደረጉና ደረጃቸውን የጠበቁ ሆነው በዝቅተኛ፣ በመካከለኛና በከፍተኛ የኑሮ ደረጃ የሚኖሩ እንደየአቅማቸው መኖር በሚቻልበት መንገድ የሚገነቡ ናቸው።</p>

<p>የመኖሪያ ቤት ለመሥራት፣ ለመግዛትም ሆነ ለመከራየት አቅም ለሚያንሳቸው ዜጎች ደግሞ ከተለያዩ መንግሥታዊ ያልሆኑ ድርጅቶች ጋር በመመካከርና ቅንጅት በመፍጠር የቤት ባለቤት የሚሆኑበት ሁኔታ ይመቻቻል።</p>

<p>ማኅበራትም መንግሥት የሚያሠራቸው የጋራ ፎቆች በመግዛትም ሆነ በመሀል ከተማ መሬት በመውሰድ የጋራ ሕንፃ በመሥራት መንቀሳቀስ እንደሚችሉ አቶ ተቀባ አስረድተዋል።</p>

<p>በመንግሥት በሚገነቡ የጋራ ሕንፃዎች ወደፊት መኖሪያ ቤቶች መሥራት የሚፈልጉ ግለሰቦች፣ ባለሀብቶችና ማህበራት በሞዴልነት የሚያገለግሉ መሆናቸውን አቶ ተቀባ ገልጸዋል።</p>

<p>በሚቀጥሉት ሦስት ዓመታት የጋራ ሕንፃ ለሚገነቡት አንድ መቶ ሺ መኖሪያ ቤቶች ሁለት ነጥብ አምስት ቢሊዮን ብር ወጪ እንደሚያስፈልግ ኃላፊው ተናግረዋል።</p>

<p>በመጀመሪያው ምዕራፍ በዚህ ዓመት ለሚገነቡት 20 ሺ የመኖሪያ ቤቶች 512 ሚሊዮን ብር ወጪ የሚጠይቅ መሆኑን ኃላፊው ጠቁመው፤ ግንባታውን ለማስጀመር የሚያስችል 250 ሚሊዮን ብር መመደቡንና ቀሪዎቹን ከባንክና ከሌሎች የገንዘብ ምንጮች በማፈላለግ ደረጃ በደረጃ ይሠራል።</p>

<p>መኖሪያ ቤቶችን እየሠራ ለተጠቃሚውን በመሸጥ በሚያገኘው ተዘዋዋሪ የገንዘብ ምንጭ ለመስራት ያቀዳቸውን ቤቶች ግንባታ እንደሚያጠናቅቅ ተነግረዋል።</p>

<p>በከተማው ያለውን የመኖሪያ ቤት እጥረት ለመቅረፍ የቀበሌ ቤቶችን በማፍረስና በመሐል ከተማ ያሉትን ክፍት ቦታዎች በመጠቀም የግንባታ ሥራው ይካሄዳል።</p>

<p>በአዲስ ከተማ፣ ቂርቆስ፣ የካ፣ አራዳ፣ ጉለሌ፣ ነፋስ ስልክ፣ ልደታ፣ ኮልፌ፣ ቀራንዮ አካባቢዎች የመኖሪያ ቤቶችን ግንባታ ለመጀመር የሚያስችሉ 14 የተለያዩ ቦታዎች ተለይተዋል። ለሁለተኛ ዙር ግንባታ ሥራ የሚውል የቦታ መረጣም በመካሄድ ላይ መሆኑን አስረድተዋል።</p>

<p>በሚካሄደው የመኖሪያ ቤቶቹ ግንባታ ለ50 ሺ ያህል ዜጎች የሥራ ዕድል እንደሚፈጥር ኃላፊው ጠቅሰው፣ ከቴክኒክ ትምህርት ቤት የሚወጡ የተለያዩ ባለሙያዎች እንደ ተቋራጭ ሆነው የሚሠሩበት ሁኔታ ይመቻቻል ብለዋል።</p>

<p>እያንዳንዱ ሰው፣ ባለሀብቶችና ማኅበራት ተደራጅተው የራሳቸውን ቤት የሚያሠሩበትን፣ የሚያከራዩበትንንና የሚሸጡበትን ሁኔታ አመቻችቶ መንግሥት ቤቶችን ከማስተዳደር ሥራ ቀስ በቀስ እንደሚወጣም ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 28 ቀን 1995</a></p>

</body>
</html>	














