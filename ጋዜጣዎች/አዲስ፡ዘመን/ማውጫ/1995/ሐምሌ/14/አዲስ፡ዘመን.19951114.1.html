<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የየመን ፕሬዚዳንት አዲስ አበባ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የየመን ፕሬዚዳንት አዲስ አበባ ገቡ</h2>


<p>ጠቅላይ ሚኒስትር መለስ ዜናዊ ትናንት ኦፊሴላዊ ጉብኝት ለማድረግ አዲስ አበባ ከገቡት የየመኑ ፕሬዚዳንት አሊ አብዱላህ ሳላህ ጋር በብሔራዊ ቤተመንግሥት ተገናኝተው በተወያዩበት ወቅት በኢትዮጵያና በየመን መካከል ያለው ፖለቲካዊ ግንኙነት የሁለቱን ሀገራት የኢኮኖሚና የንግድ ትስስር ለማጠናከር ሰፊ ዕድል የሚፈጥር ነው ብለዋል።</p>

<p>በኢኮኖሚና በንግድ መስኮች የሚፈጠሩት ግንኙነቶች የሁለቱን ሀገራት ረጅም ዕድሜ ያስቆጠረ ታሪካዊ ትስስር የሚያንፀባርቅና የወደፊቱን ጠንካራ ግንኙነት የሚያመለክት መሆን ይኖርበታል ያሉት ጠቅላይ ሚኒስትሩ፣ እስከ አሁን ያለው ትብብር የሚያበረታታ መሆኑን ጠቅሰው ብዙ መሥራት እንደሚያስፈልግም አሳስበዋል።</p>

<p>ምንም እንኳ የመን የጋራ ድንበር ባይኖራትም የምሥራቅ አፍሪካ የቅርብ ጎረቤትና ባህላዊና ታሪካዊ ተመሳሳይነት ያላት ሀገር መሆኗን አመልክተው፣ ሁለቱ ሀገራት በአካባቢው ሠላምና መረጋጋትና የማስፈን ኃላፊነት እንዳለባቸው አስረድተዋል።</p>

<p>በሁለቱ ሀገራት መካከል የሚደረጉት ግንኙነቶች የሁለቱን ሀገሮች የጋራ ጥቅም በሚያስከብሩ ጉዳዮች ዙሪያ ለመወያየትና በአካባቢያዊና በዓለም አቀፋዊ የለውጥ ሂደቶች ላይ ለመነጋገር እንደሚረዳም ገልጸዋል።</p>

<p>ፕሬዚዳንት አሊ አብዱላህ ሳላህ በበኩላቸው በሁለቱ ሀገራት መካከል አሁን ያለው ትብብር ቀደም ብሎ የተመሠረተውን ትስስር እንደሚያጠናክረው ተናግረው፣ በኢትዮጵያ፣ በየመንና በሱዳን መካከል የሚታየው የሦስትዮች ግንኙነትም በሀገራቱ የጋራ ደህንነትና እድገትን ለማምጣት ያለመ ነው ብለዋል።</p>

<p>የዓረብ ሊግን በመሳሰሉ ዓለም አቀፍ ተቋማትና በተለያዩ የአውሮፓ ሀገራት ባደረጉት ጉብኝት የኢትዮጵያን ጥቅም በሚያስጠብቁ ጉዳዮች ዙሪያ ውይይት ለማድረግ መቻላቸውን የተናገሩት ፕሬዚዳንቱ ኢትዮጵያም በአፍሪካ ኅብረትና በሌሎች ዓለም አቀፍ ድርጅቶች የየመንን ፍላጎት ለማስጠበቅ የራሷን አስተዋጽኦ እንደምታደርግ ያላቸውን እምነት ገልጸዋል።</p>

<p>ፕሬዚዳንት አሊ አብዱላህ ሳላህ ከኢፌዴሪ ፕሬዚዳንት ግርማ ወልደጊዮርጊስ ጋር ተገናኝተው በሁለቱ ሀገራት ታሪካዊ ግንኙነቶች ዙሪያ ውይይት ያደረጉ ሲሆን፣ በሚቀጥሉት ሁለት ቀናት በሚያደርጉት ኦፊሴላዊ ጉብኝት በፖለቲካዊ፣ በማኅበራዊ፣ በኢኮኖሚያዊና ባህላዊ ጉዳዮች ዙሪያ ከከፍተኛ ባለሥልጣናት ጋር እንደሚነጋገሩም ይጠበቃል።</p>

<p>ፕሬዚዳንት አሊ ትናንት ቦሌ ዓለም አቀፍ አውሮፕላን ማረፊያ ሲደርሱ ጠቅላይ ሚኒስትር መለስ ዜናዊን ጨምሮ ሚኒስትሮችና ከፍተኛ የመንግሥት ባለሥልጣናት እንዲሁም የዲፕሎማቲክና የየመን ኮሚኒቲ አባላት አቀባበል አድርገውላቸዋል።</p>

<p>የየመን ፕሬዚዳንት አሊ አብዱላህ ሳላህ በአዲስ አበባ ከተማ በድል ሐውልት ሥር የአበባ ጉንጉን ያስቀመጡ ሲሆን፣ ሥነ ሥርዓቱ ላይ የከተማዋ ከንቲባ አርከበ እቁባይና የኢትዮጵያ ጀግኖች አርበኞች ተገኝተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 14 ቀን 1995</a></p>

</body>
</html>	














