<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጉበት ሻይረስና የኢንፍሎዌንዛ በሽታዎች መከላከያ አዳዲስ ክትባቶች በሀገሪቱ ተግባራዊ ሊሆኑ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጉበት ሻይረስና የኢንፍሎዌንዛ በሽታዎች መከላከያ አዳዲስ ክትባቶች በሀገሪቱ ተግባራዊ ሊሆኑ ነው</h2>


<p>በኢትዮጵያ ሄፕታይተስ ቢ የተሰኘውን ቫይረስና የኢንፍሎዌንዛ በሽታዎችን ለመከላከል የሚያስችሉ ሁለት አዲስ ክትባቶችን ለመጀመር ዝግጅት በመደረግ ላይ መሆኑን የጤና ጥበቃ ሚኒስቴር አስታወቀ።</p>

<p>ክትባቶቹን ለአገልግሎት ለማብቃት እንዲቻል ከሚመለከታቸው አካላት ጋር ትናንት በተካሄደው ስብሰባ ላይ እንደተገለጸው፤ እነዚህ አዲስ ክትባቶች የፖሊዮ፣ የትክትክ፣ የኩፍኝ፣ የተቅማጥ፣ የዘጊአናዳና የመንጋጋ ቆልፍ በሽታዎችን ለመከላከል በአሁኑ ወቅት ከሚሰጡት ክትባቶች በተጨማሪነት ነው።</p>

<p>የኢንፍሎዌንዛ ባክቴሪያ በተለይ ሕጻናትን ለማጅራት ገትር በሽታ የሚዳርግ ገዳይ የጤና ችግር መሆኑን የመስኩ ባለሙያዎች ይገልጻሉ። በሽታዎች ከሌሎች የሕጻናት በሽታዎች ሁሉ የከፋ ጉዳት እንደሚያደርስም ይነገራል።</p>

<p>የጉበት ሻይረስን ለመከላከል የሚያስችለውን ክትባት ያልወሰደ ሰው እድሜ ልክ ለሆነ በሽታ ሊዳረግ ይችላል። ይህ በሽታ በደም ንክኪና በግብረ ሥጋ ግንኙነት አማካይነት እንደሚተላለፍ ባለሙያዎች ገልጸዋል።</p>

<p>በሽታው በማንኛውም የእድሜ ክልል የሚገኝ ሰውን የሚይዝ ቢሆንም ጨቅላ ሕጻናትን ግን ለሞት ሊዳርግ እንደሚችል ተናግረዋል።</p>

<p>በመላው ዓለም ከሁለት ቢሊዮን የሚልቅ ሕዝብ ለጉበት ነቀርሳ ለሚዳርገው በዚሁ ቫይረስ ተጠቅቷል ተብሎ ይገመታል። አሀዛዊ መረጃ ባይኖርም እነዚህ የጤና ችግሮች በኢትዮጵያ ይስተዋላሉ።</p>

<p>ሄፕታይተስ ቢ የተሰኘው የጉበት ሻይረስና የኢንፍሎዌንዛ በሽታዎች ክትባቶች ባደጉት አገራትና በተወሰኑ የአፍሪካ አገሮች መሰጠት ከተጀመረ ብዙ ጊዜያት መቆጠራቸውን በሚኒስትሩ የእናቶችና ሕፃናት ጤና አጠባበቅ መምሪያ ኃላፊ ዶክተር ተስፋነሽ በላይ ተናግረዋል።</p>

<p>ኃላፊዋ እንዳሉት፣ ኢትዮጵያ የክትባት አገልግሎት ሽፋንን አስመልክቶ በዓለም አቀፍ ደረጃ የሚፈለግባትን መስፈርት ያሟላችው በቅርቡ በመሆኑ ሄፕታይተስ ቢ የተሰኘውን የጉበት ሻይረስና የኢንፍሎዌንዛ በሽታዎች ክትባቶችን ለዜጎችዋ እንድትሰጥ የተፈቀደላት አሁን ነው።</p>

<p>የተባበሩት መንግሥታት የህጻናት መርጃና የዓለም የጤና ድርጅቶች እንዲሁም ዓለም አቀፋዊ የክትባት አገልግሎት ሕብረት ወይም ጋቪ በመባል የሚታወቀው ተቋም አዲሶቹን ክትባቶች ለመስጠት እንዲቻል የሚዘጋጀውን የአምስት ዓመት ፕሮግራም ለመደገፍ ቃል መግባታቸውን ዶክተር ተስፋነሽ አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 10 ቀን 1995</a></p>

</body>
</html>	














