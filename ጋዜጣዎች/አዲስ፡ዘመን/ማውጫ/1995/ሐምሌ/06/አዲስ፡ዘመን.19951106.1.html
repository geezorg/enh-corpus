<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሮም የጐልደን ሊግ አትሌቲክስ ውድድር መሰረት ደፋር አሸነፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሮም የጐልደን ሊግ አትሌቲክስ ውድድር መሰረት ደፋር አሸነፈች</h2>


<p>የአንድ ሚሊዮን ዶላር ሽልማት በሚያስገኘው ሴፕቴምበር 5/2003 በብራስል በሚጠናቀቀውና ባለፈው ዓርብ ለ3ኛ ጊዜ በሮም በተካሄደው የጐልደን ሊግ አትሌቲክስ ውድድር መሰረት ደፋር በ5 ሺ ሜትር አሸንፋለች። መሠረት ርቀቱን ለማጠናቀቅ የወሰደባት ጊዜ 14 ደቂቃ ከ40 ነጥብ 34 ሰኮንድ ሲሆን ታዋቂዋ የሩማኒያ አትሌትና የኦሎምፒክ ሻምፒዮኗ ጋብሬላ ዛቦ በ14:41:35 ሁለተኛ ወጥታለች።</p>

<p>ከመሠረት በተጨማሪ እህታማምቾቹ እጅጋየሁና ጥሩነሽ ዲባባ በ14:41:67 እና በ14:41:97 በሦስተኛነትና በአራተኛነት ውድድሩን ሲያጠናቅቁ ብርሃኔ አደሬና ወርቅነሽ ኪዳኔ በ14:42:59 እና በ14:44:40) ስድስተኛና ሰባተኛ ሆነዋል።</p>

<p>የኢትዮጵያ፣ የኬንያና የሞርኮ አትሌቶች ከ1ኛ እስከ 8ኛ በወጡበት የወንዶች አምስት ሺ ሜትር ሩጫ ባለፈው ሳምንት ፓሪስ ላይ ኃይሌን ያሽነፈው ኬንያዊው አብረሃም ቼቢ በዓርቡ ውድድርም በ12:57:14 1ኛ በመውጣት ብቃትና ችሎታውን በሚገባ አስመስክሯል። ከኃይሌ ይልቅ የተሻለ ፉክክር ያሳየው ቀነኒሳ በቀለ በቼቢ በ20 ማይክሮ ሰኮንዶች ተቀድሞ ሁለተኛ ሲወጣ የሬኮርዱ ባለቤት ኃይሌ ገ/ሥላሴ (በ13:00:02)፣ ገ/እግዚአብሔር ገ/ማርያም (በ13:05:47)፣ ኬንያዊው አልቤርት ቼንኩሪ (በ13:05:96)፣ ስለሺ ስህን (በ13:06:53) ሞሮኳዊው ሳላ ኢሱ (በ13:08:38) ሚሊዮን ወልዴ (በ13:10:16) ከ3ኛ እስከ 8ኛ በመውጣት ውድድራቸውን አጠናቅቀዋል።</p>

<p>ከሮም የደረሰን የሮይተርስ ዘገባ እንዳመለከተው 17 ጊዜ ሪኮርዶች በመስበር የሚታወቀው ጀግናው ኃይሌ ገ/ሥላሴ የቀድሞ ብቃቱን ማስመስከር እየተሳነው የመጣ ይመስላል። የ30 ዓመቱ ኃይሌ ገ/ሥላሴ 600 ሜትር ሲቀረው አፈትልኮ ለመውጣት ቢሞክርም የአብርሃም ቼቤንና የቀነኒሳ በቀለን ፍጥነት መቋቋም ባለመቻሉ በቀላሉ ለመሸነፍ ተገድዷል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 6 ቀን 1995</a></p>

</body>
</html>	














