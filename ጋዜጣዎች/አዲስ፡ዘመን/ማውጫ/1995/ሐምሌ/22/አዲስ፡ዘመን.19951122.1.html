<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተሻሻለው የፍራንኮ ቫሉታ ደንብ በርካታ ችግሮችን እንደሚቀርፍ ባለሥልጣኑ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተሻሻለው የፍራንኮ ቫሉታ ደንብ በርካታ ችግሮችን እንደሚቀርፍ ባለሥልጣኑ አስታወቀ</h2>


<p>ያለውጭ ምንዛሪ ክፍያ ወደ አገር ውስጥ ስለሚገቡ ዕቃዎች ተሻሽሎ የፀደቀው ደንብ (የፍራንኮ ቫሉታ ደንብ) በመስኩ ይታዩ የነበሩ በርካታ ችግሮችን ለመቅረፍ የሚያስችል መሆኑን የጉምሩክ ባለሥልጣን አስታወቀ።</p>

<p>በባለሥልጣኑ የሕግ መምሪያ ኃላፊ አቶ ዮሐንስ ወልደገብርኤል የሕዝብና ዓለም አቀፍ ግንኙነት ኃላፊው አቶ በዛብህ ገብረየስና የቦሌ ኤርፖርት ጉምሩክ ሥራ አስኪያጅ አቶ ፍትሐነገሥት ገብረ መድህን ያለውጭ ምንዛሪ ክፍያ ወደ አገር ውስጥ ስለሚገቡ ዕቃዎች አዲስ ተሻሽሎ ስለወጣው ደንብ ትናንት በጋራ በሰጡት ማብራሪያ፣ አዲሱ ደንብ ቀደም ብሎ በወጣው ደንብ ላይ ይታዩ የነበሩ ችግሮችን ለመፍታት በሚያስችል መልኩ የተዘጋጀ ነው ብለዋል።</p>

<p>የተሻሻለው ደንብ ቀድሞ በነበረው ደንብ ላይ ከነበሩት ችግሮች 75 ከመቶ የሚሆነውን ለመቅረፍ የሚያስችልና ለገቢዎች ሚኒስቴር በቂ ምክንያቶች ሲኖሩ በልዩ ሁኔታ ዕቃዎቹን ያለውጭ ምንዛሪ እንዲገቡ መፍቀድ የሚያስችል ሥልጣን የሰጠ መሆኑንም ኃላፊዎቹ ገልጸዋል።</p>

<p>አሁን የወጣው ደንብ ኢንቨስትመንት እንዲበረታታ ለማድረግ፣ በጥቁር ገበያ የሚከናወን የውጭ ምንዛሪ ግብይትን ለመግታትና ምንጫቸው ከኢትዮጵያ ውጪ የሆኑ ከውጭ የሚገቡ አስፈላጊ እቃዎች እንዲገቡ ለማረታታት እንዲሁም መደበኛ ንግድ እንዲስፋፋና ሥርዓት ባለው መልኩ እንዲካሄድ የማድረግ ዓላማ እንዳለውም አስታውቀዋል።</p>

<p>ቀደም ብሎ የወጣው ደንብ በአምስት ዓይነት ክፍሎች እቃዎችን ያለውጭ ምንዛሪ ክፍያ ወደ ሀገር ውስጥ ለማስገባት የሚፈቅድ በመሆኑ በደንቡ ላይ የተፈጠረውን ውሱንነትና ገደብ ለማስተካከል በሚያመች መልኩ የአሁኑ ደንብ በ18 ዓይነት ክፍሎች ዕቃዎችን ለማስገባት የሚያስችል መሆኑንም አስታውቀዋል።</p>

<p>የገንዘብ ምንጫቸው ውጭ ሀገር ሆኖ በስጦታ ለሚላኩ፣ ለንግድና ናሙና ለሚገቡ፣ በኢትዮጵያ ለመኖር ለመጀመሪያ ጊዜ የሚመጡ የውጭ ሀገር ዜጎች ለግል መገልገያነት የሚያመጧቸው እንዲሁም ከውጭ ሲላኩ ለተበላሹ መሳሪያዎች በምትክነት ለሚገቡ ዕቃዎች የቀድሞው ደንብ ዝግ እንደነበር ያስታወሱት ኃላፊዎቹ የተሻሻለው ደንብ እነዚህንና ሌሎችም ችግሮች መፍታት በሚያስችል መልኩ ሥራ ላይ ውሏል ብለዋል።</p>

<p>ያለውጭ ምንዛሪ ክፍያ ወደ ሀገር ውስጥ የሚገቡት ዕቃዎች የንግድ ዕቃዎች መሆን እንደሌለባቸው የጠቆሙት ኃላፊዎቹ፣ በደንቡ ላይ ከተገለጸው ውጪ ዕቃዎች በፍራንኮ ቫሉታ እንዲገቡ በማድረግ በመደበኛው የንግድ ሥርዓት ላይ ችግር የሚፈጥር ማንኛውም አካል አግባብ ባለው ወንጀለኛ መቅጫ ሕግ ተጠያቂ እንደሚሆን በደንቡ ላይ መመልከቱንም አስረድተዋል።</p>

<p>የተሻሻለው ደንብ ሐምሌ 11 ቀን 1995 በሚኒስትሮች ምክር ቤት ፀድቆ ከትናንት ጀምሮ በሥራ ላይ የዋለ ሲሆን፣ ያለውጭ ምንዛሪ ክፍያ ወደ ሀገር ውስጥ የሚገቡ ዕቃዎች የሚኒስትሮች ደንብ ቁጥር 8/1985 በመባል ይጠራ የነበረውን ደንብ ተክቶ ይሠራል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 22 ቀን 1995</a></p>

</body>
</html>	














