<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ወታደሮች አስክሬን በኢትዮጵያ ምድር ሊቀበር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሻዕቢያ ወታደሮች አስክሬን በኢትዮጵያ ምድር ሊቀበር ነው</h2>


<p>የኢትዮጵያ መንግሥት የሻዕቢያን ወታደሮች አስክሬን ለሰው ልጅ በተሰጠው ክብር መሠረት በሥነ-ሥርዓት እንዲያርፍ ማድረጉ የአሸናፊነትና የተሸናፊነት ጉዳይ ሳይሆን የሰብዓዊነት ጉዳይ ነው ብሎ ስለሚያምን አስክሬኑ በኢትዮጵያ ምድር እንዲቀበር መቀበሉን የአገር መከላከያ ሚኒስቴር አስታወቀ።</p>

<p>የአገር መከላከያ ሚኒስቴር ትናንት እንደገለፀው፣ ሰላም አስከባሪው ኃይል በሠፈረበት የምሥራቁ ግንባር አካባቢ ሳይቀበር የቀረ የሻዕቢያ ወታደሮች አስክሬን ነበር።</p>

<p>የሻዕቢያ ወታደሮች አስክሬን የመቀበርን ጉዳይ የሰላም አስከባሪው ኃይል በተደጋጋሚ አንስቶ ውይይት በተደረገበት ወቅት የሻዕቢያ መንግሥት ተወካዮች አስክሬኑ የማን መሆኑ እስካልተለየ ድረስ አልቀበልም የሚል መልስ በተደጋጋሚ ሰጥቷል።</p>

<p>የሰላም አስከባሪው ኃይል ያልተቀበረ አስክሬን እንዲቀበር ያቀረበው ይህ ሃሳብ የሰብዓዊነት ጥያቄ በመሆኑ ኢትዮጵያ ጥያቄውን ያለምንም ቅድመ ሁኔታ እንደተቀበለችው አስታውቋል።</p>

<p>በመሆኑም የሻዕቢያ ወታደሮችን አስክሬን በዛሬው ዕለት ከሰላም አስከባሪው ኃይል በመቀበል በኢትዮጵያ ምድር በሥነ-ሥርዓት እንዲያርፍ እንደሚደረግ ሚኒስቴሩ ገልጿል።</p>

<p>የሻዕቢያ ወታደሮች አስክሬን ያለበት አካባቢ የኢትዮጵያ መከላከያ ሠራዊት ተቆጣጥሮት ከቆየ በኋላ የሰላም አስከባሪው ኃይል የሠፈረበት የ25ቱ ኪሎ ሜትር ቀጣና በሆነበት ሁኔታ ሻዕቢያ የራሱን ወታደሮች አስክሬን መቅበርን በፀጋ አለመቀበሉ ጠቅላላ ሽንፈቱን የሚያካክስለት አድርጎ መመልከቱን እንደሚያሳይ ሚኒስቴሩ አስታውቋል።</p>

<p>በተጨማሪ የጄኔቫ ኮንቬንሽን ድንጋጌዎችን መነሻ በማድረግ በሰላም አስከባሪው ኃይል ለቀረበው ጥያቄ ሻዕቢያ ደንታ ቢስ መሆኑን እንደሚያመለክት አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 18 ቀን 1995</a></p>

</body>
</html>	














