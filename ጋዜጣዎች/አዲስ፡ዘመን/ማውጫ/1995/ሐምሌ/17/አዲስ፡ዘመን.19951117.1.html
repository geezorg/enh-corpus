<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዲፕሎማቶች ከጉምሩክ ቀረጥና ታክስ ነፃ ሆነው ስለሚገቡ ዕቃዎች መመሪያ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዲፕሎማቶች ከጉምሩክ ቀረጥና ታክስ ነፃ ሆነው ስለሚገቡ ዕቃዎች መመሪያ ወጣ</h2>


<p>ከጉምሩክ ቀረጥና ታክስ ነፃ ሆነው በዲፕሎማቶች ወደ ሀገር ውስጥ በገቡና ስለሚገቡ ዕቃዎች በቀረጥ ክፍያ ወቅት ስለሚኖረው የአገልግሎት ተቀናሽ መመሪያ መውጣቱን የገቢዎች ሚኒስቴር አስታወቀ።</p>

<p>ሚኒስቴሩ ትናንት እንደገለፀው፤ በጠቅላይ ሚኒስትር ጽሕፈት ቤት የወጣው ይኸው መመሪያ ለዲፕሎማቲክ፣ ለኮንስለር ሚሲዮኖችና አባሎቻቸው እንዲሁም ለዓለም አቀፍ፣ ለአህጉራዊ ድርጅቶችና ለኃላፊዎቻቸው ነው።</p>

<p>መመሪያው ከቀረጥና ታክስ ነፃ የገቡ ተሽከርካሪዎችን በየሦስት ዓመቱ ሌሎች የግል መገልገያ ዕቃዎችን ደግሞ በየአምስት ዓመቱ እንዲቀየሩ የሚፈቅድ መሆኑን አመልክቷል።</p>

<p>መመሪያውን ማውጣት ያስፈለገውም ቀድሞ የነበረው መገልገያ ከጉምሩክ መዝገብ ስለሚሰረዝበትና የቀረጥና ታክስ ክፍያም እንዴት እንደሚሆኑ በግልጽ ለማመልከትና የተፈጠረውንም ችግር ከመሠረቱ ለመፍታት እንደሆነም ገልጿል።</p>

<p>በዚሁ መመሪያ መሠረት ዲፕሎማቶቹ ወደ ሀገር ውስጥ ከጉምሩክ ቀረጥና ታክስ ነጻ የሚያስገቡዋቸውን ዕቃዎች በሦስት ዋና ዋና ክፍሎች መመደባቸውን ጠቁሞ፤ እነዚህም ከመኪና ውጪ ያሉ የግል መገልገያ ዕቃዎች ተሽከርካሪዎች ከነመለዋወጫቸውና የቢሮ መገልገያ ቁሳቁስ መሆናቸውን ገልጿል።</p>

<p>በመመሪያው ላይ ከተጠቀሱት መካከል ዲፕሎማቶች በግለሰብ ደረጃ ያስገቡዋቸውን የግል መገልገያ ዕቃዎች ከአምስት ዓመት ቆይታ በላይ የመቀየር መብት ሲኖራቸው፣ ከዚህ ጊዜ በኋላ የጉምሩክ ቀረጥና ታክስ እንዳይጠየቁና ዕቃዎቹም ከመዝገብ እንዲሠረዙ የሚል ይገኝበታል።</p>

<p>የግል መገልገያ ዕቃዎቹ አምስት ዓመት ሳይሞላቸው የስም ዝውውር ማድረግ አስፈላጊ ሆኖ ሲገኝ ዋጋቸው ሦስት ሺ እና ከዚያ በታች የሆኑት ቀረጥ ሳይጠየቅባቸው ከጉምሩክ ቀረጥ የሚሰረዙ መሆኑን በመመሪያው ተመልክቷል። ዋጋቸው ከሦስት ሺ በላይ የሆኑት ግን ወደ ሀገር ከገቡ በኋላ እንደ አገልግሎት ዘመናቸው መጠን ከእያንዳንዱ ዕቃ ዋጋ ላይ መቀነስ የሚገባው የአገልግሎት ዋጋ በመመሪያው ተዘርዝሯል።</p>

<p>ከጉምሩክ ቀረጥና ታክስ ነፃ ሆነው በዲፕሎማቶች ወደ ሀገር ውስጥ የገቡ ተሽከርካሪዎችና መለዋወጫዎቻቸው ወደ ሌላ ሲተላለፍ ለቀረጥ ክፍያ የሚታሰበውን የአገልግሎት ቅናሽ በዝርዝር የሚያሳይ ሲሆን፣ ወደ አገር ውስጥ ከገቡ በኋላ ከአሥር ዓመት በላይ ያገለገሉ ተሽከርካሪዎች ከጉምሩክ መዝገብ በቀጥታ የሚሰረዙ በመሆኑ ቀረጥ እንደማይጠየቅባቸው ገልጿል።</p>

<p>ከጉምሩክ ቀረጥና ታክስ ነፃ ሆኖ በዲፕሎማቶች ወደ ሀገር ውስጥ የገባ ማንኛውም የቢሮ መገልገያ ዕቃ አሥር ዓመት ካገለገለ በኋላ የጉምሩክ ቀረጥ ታክስ ሳይጠየቅበት ከጉምሩክ መዝገብ ሙሉ በሙሉ እንደሚሰረዝ በመመሪያው ተገልጿል።</p>

<p>እነዚሁ የመገልገያ ዕቃዎች በየትኛውም ጊዜ ባለበጀት ለሆነ ለማንኛውም መንግሥታዊ መሥሪያ ቤት ያለ ቀረጥ ክፍያ በስጦታ መተላለፍ እንደሚችል መመሪያው ይገልጻል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 17 ቀን 1995</a></p>

</body>
</html>	














