<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወይዘሪት ትምኒት አብርሃ ከእስር እንዲፈቱ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወይዘሪት ትምኒት አብርሃ ከእስር እንዲፈቱ ተወሰነ</h2>


<p>የመንግሥት ደንብና መመሪያ ተጥሶ ቅጥር እንዲፈፀም ተደርጓል በሚል የፌዴራል የሥነ ምግባርና ፀረ ሙስና ኮሚሽን በእነ ስዬ አብርሃ በመሠረተው በአንደኛው መዝገብ ክስ ወይዘሪት ትምኒት አብርሃ ክሱ ውድቅ ሆኖ መከላከል ሳያስፈልጋቸው ከእስር እንዲፈቱ ወሰነ።</p>

<p>ችሎቱ እነ አቶ አሰፋ አብርሃ በተከሰሱበት ሌላ ሁለት መዝገቦች ላይም ተለዋጭ ቀጠሮ ሰጠ።</p>

<p>የአቶ ስዬ አብርሃን ሥልጣን መከታ በማድረግና ከደንብና መመሪያ ውጪ ተቀጥረዋል በሚል ክስ የተመሠረተባቸው ሦስተኛ ተከሳሽ ወይዘሪት ትምኒት አብርሃ መከላከል ሳያስፈልጋቸው ክሳቸው ውድቅ ሆኖ ከእስር እንዲፈቱም ተወስኗል።</p>

<p>የፌዴራሉ ጠቅላይ ፍርድ ቤት ትናንት በዋለው ችሎት አቶ ስዬ አብርሃ የተመሠረተባቸው ሥልጣንን ያለአግባብ መጠቀም አንደኛው ክስ ውድቅ እንዲሆን ያደረገው ተከሳሹ በሽግግሩ ወቅት የመከላከያ ሚኒስትር ሆነው ሦስተኛ ተከሳሽ ትምኒት አብርሃ ከደንብና መመሪያ ውጪ በጤና ጥበቃ ሚኒስቴር እንዲቀጠሩ ስልክ ደውለዋል በሚል ኮሚሽኑ ያቀረበውን ክስ ካጣራና የቀረበውን የሰውና የጽሑፍ ማስረጃዎች ከመረመረ በኋላ ነው።</p>

<p>አቶ ስዬ አብርሃ ለተከሰሱበት ለዚሁ ክስ ምስክርነታቸውን የሰጡት የዐቃቤ ሕግ ምስክር ቀኑንና ወሩን በትክክል በማያውቁትና በ1985 ዓ.ም አቶ ስዬ የመከላከያ ሚኒስትር በነበሩበት ወቅት እህቴ ከውጭ አገር በፋርማሲ ሙያ ሠልጥና ስለመጣች እናንተ ዘንድ እንድትቀጠር በሚል ስልክ ደውለው እንዳነጋገሩዋቸውና ሆኖም የወይዘሪት ትምኒት ሥልጠና የፋርማሲ ሙያ ስለሆነ ወደመድኃኒት አስተዳደር ቁጥጥር መምሪያ እንደላኳት መመስከራቸውን ፍርድ ቤቱ አስታውሷል።</p>

<p>ሁለተኛው ተከሳሽ ዶክተር አብዲ አደም የጤና ጥበቃ ምክትል ሚኒስትር ሆነው በማገልገል ላይ እያሉ መንግሥት የጣለባቸውን ኃላፊነት በመዘንጋት ወይዘሪት ትምኒት አዲስ አበባ እንድትመደብ አድርገዋል በሚል ዐቃቤ ሕግ ያቀረበውንም ክስ ማጣራቱን ጠቁሟል።</p>

<p>ሦስተኛዋ ተከሳሽ ወይዘሪት ትምኒት ከደንብና መመሪያ ውጪ በሁለተኛው ተከሳሽ ዶክተር አብዲ አደም ፊርማ ፋርሚኮር በተባለ ድርጅት ልትመደብበት የነበረው ደብዳቤ ከተዘጋጀና መዝገብ ቤት ከደረሰ በኋላ በሁለተኛው ምስክር በተነሳው ተቃውሞ ሳቢያ ደብዳቤው መዝገብ ቤት መቅረቱን ለፍርድ ቤቱ ማስረዳታቸውንም አመልክቷል።</p>

<p>ወይዘሪት ትምኒት ምዝገባ ካካሄዱና ማረጋገጫም ከተሰጣቸው በኋላ በዘውዲቱ ሆስፒታል መመደባቸውን ምስክሩ አስረድተው እንደነበርና በዚህኛው ምደባ ላይ ተቃውሞ እንዳልነበራቸው ለፍርድ ቤቱ መግለጻቸውን ጠቅሷል።</p>

<p>ፍርድ ቤቱ ዐቃቤ ህግ ያቀረባቸውን የሰውና የጽሑፍ ማስረጃዎች ከመረመረና ካጣራ በኋላ የተከሳሽ ጠበቆችንም የመከላከያ ማስረጃዎች ተመልክቶ አቶ ስዬ አብርሃና ዶክተር አብዲ አደም እንዲሁም ወይዘሪት ትምኒት አብርሃ መከላከል ሳያስፈልጋቸው በአንድ መዝገብ ብቻ የቀረበባቸው ክስ ውድቅ እንዲሆን ወስኗል።</p>

<p>ከዚህም በተጨማሪ ሦስተኛዋ ተከሳሽ ወይዘሪት ትምኒት አብርሃ በፍርድ ቤቱ ሌላ ክስ የሌለባቸው በመሆኑ ከእስር እንዲፈቱ ለወህኒ ቤት እንዲጻፍ ትዕዛዝ ሰጥቷል።</p>

<p>ፍርድ ቤቱ እነ አቶ አሰፋ አብርሃ በተከሰቡበት ሌሎች ሁለት መዝገቦችም ለምርመራ የቀረቡ ክርክሮችን ተመልክቶ ትዕዛዝ ለመስጠት የሰጠው ቀጠሮ ምርመራው ባለመጠናቀቁ ተለዋጭ ቀጠሮ ሰጥቷል።</p>

<p>የተከሳሽ ጠበቆችም የፌዴራል ሥነ ምግባርና ፀረ ሙስና ኮሚሽን ለፍርድ ቤቱ ባቀረበው ጽሑፍ ላይ ሙያችንን የሚነካ ጽሑፍ አቅርቧል ሲሉ ቅሬታ አሰምተዋል።</p>

<p>የፌዴራል ሥነ ምግባርና ፀረ ሙስና ኮሚሽን ዐቃቤ ሕግም የተከሳሽ ጠበቆች ለፍርድ ቤቱ ላቀረቡት ቅሬታ ምላሽ ለመስጠት ሰፋ ያለ ጊዜ እንዲሰጠው ጠይቋል። ፍርድ ቤቱ ለሐምሌ 11 ቀን 1995 ዓ.ም ቀጠሮ ሰጥቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 5 ቀን 1995</a></p>

</body>
</html>	














