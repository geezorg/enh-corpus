<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ፕሪሚየር ሊግ እግር ኳስ ሻምፒዮና በቅዱስ ጊዮርጊስ አሸናፊነት ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ፕሪሚየር ሊግ እግር ኳስ ሻምፒዮና በቅዱስ ጊዮርጊስ አሸናፊነት ተጠናቀቀ</h2>


<p>የ1995 የኢትዮጵያ ፕሪሚየር ሊግ እግር ኳስ ሻምፒዮና በአዲስ አበባው ቅዱስ ጊዮርጊስ ክለብ ሻምፒዮንነት ተጠናቋል።</p>

<p>ቅዱስ ጊዮርጊስ የሻምፒዮንነት ክብሩን የተቀዳጀው በመጨረሻው የፕሪሚየር ሊግ ጨዋታ የቅርብ ተቀናቃኙን ኢትዮጵያ ቡና 2ለ1 በመርታት ነው። ግቦቹን ከእረፍት በፊት ለጊዮርጊስ ዳዊት መብራቱ ከእረፍት በኋላ በባከነው ጊዜ ኤሪክ ሙራንዳ እንዲሁም ለቡና ሳምሶን ሚካኤል አስቆጥረዋል።</p>

<p>የኢትዮጵያ ቡናና ቅዱስ ጊዮርጊስ ጨዋታ ከፍተኛ የመሸናነፍ ፉክክር የታየበትና ውጥረት የነገሰበት ሁለቱም የማልያቸውና ለክብራቸው የተፋለሙበት ነበር ለማለት ይቻላል። ቅዱስ ጊዮርጊስ የመጀመሪያዋን ግብ በዳዊት መብራቱ አማካኝነት እስካስቆጠረበት 17ኛው ደቂቃ ድረስ የላቀ የጨዋታ ብልጫ በማሳየት ደጋፊውን አስጨፍሯል። ሆኖም ከግቧ መቆጠር በኋላ የኢትዮጵያ ቡና ተጨዋቾች ከ27 ደቂቃ ጀምሮ መሀል ሜዳውን በሚገባ በመቆጣጠር እስከ ጨዋታው ማብቂያ ድረስ ፍጹም የበላይነታቸውን አሳይተዋል። ጊዮርጊሶች በተለይም አንተነህ ፈለቀ ተቀይሮ ከወጣ በኋላ የተዳከሙ ሲሆን፤ በአንፃሩ ቡናዎች በተደጋጋሚ ወደ ግብ በመጠጋት ጫና ፈጥረውባቸዋል።</p>

<p>ቡናዎች አቻ ለመሆን ያደረጉት ተደጋጋሚ ጥረት ቢከሽፍባቸውም በደብሮም ሐጐስ አማካኝነት በ38ኛው ደቂቃ ጥሩ ግብ አስቆጥረው ተሽሮባቸዋል። ግቧ በትክክለኛ አጨዋወት የተቆጠረች በመሆንዋ አርቢትሮቹ በተለይም ረዳት ዳኛው ከጨዋታ ውጪ ነው በማለት የፈጸሙት ስህተት ግምት ውስጥ ጥሏቸዋል።</p>

<p>ከእረፍት በኋላ ሁለቱም ክለቦች ግብ ለማስቆጠር ጥረት በማድረግ አመርቂ ጨዋታ ቢያሳዩም በግልና በሕብረት ጨዋታ ቡናዎች የተሻሉ ነበሩ ለማለት ይቻላል። በዚሁ መሠረት አማካዮቹና አጥቂዎቹ በግሩም ሁኔታ ተቀባብለው የአቻነቷን ግብ በሳምሶን ሚካኤል አማካይኝነት በ59ኛው ደቂቃ አስቆጥረዋል። ከግቧ መቆጠር በኋላ ለማሸነፍ የተረባረቡት ቡናዎች በዩርዳኖስ መጠለፍ ፍጹም ቅጣት ምት ሊያሰጥ የሚችል እድል አግኝተው አርቢትሩ ከልክለዋቸዋል። በሁለቱም በኩል ከቅርብ ርቀት ፍራንሲስ፣ ኤሪክ፣ ሳምሶንና ተስፋሁን ያበላሿቸው የግብ ዕድሎችም ደጋፊዎቻቸውን አስቆጭተዋል።</p>

<p>በመጨረሻም ጨዋታው 1ለ1 ተጠናቀቀ ሲባል የመጀመሪያዋን ግብ ያስቆጠረው ዳዊት መብራቱ ከመሐል ሜዳ ጀምሮ ኳስ እየነዳ ወደ ፍጹም ቅጣት ምት ክልል ውስጥ ገብቶ ለኤሪክ ሙራንዳ ያቀበለውን ኤሪክ በ91ኛው ደቂቃ ላይ ከመረብ በማሳረፍ የጊዮርጊስን አሸናፊነት አረጋግጧል። ከጊዮርጊስ በኩል በተለይ ዳዊት መብራቱ እንዲሁም ኤሪክና ፍራን ስሲ ጥሩ የተንቀሳቀሱ ሲሆን፣ በኢትዮጵያ ቡና በኩል ዩርዳኖስ አባይና ተስፋሁን ጋዲሳ ባሳዩት የተለየ ብቃት ተደንቀዋል።</p>

<p>የዕለቱ ጨዋታ ለአርቢትሮቹ የከበዳቸው ከመሆኑም በላይ የተወሰኑ ተጨዋቾችም ስሜታቸውን ለመቆጣጠር ስለተሳናቸውና በመጋጨታቸው ዳኛው አራት ተጨዋቾችን በቀይ ካርድ ከሜዳ አስወግደዋል እንዲሁም አርቢቱሩ ውሳኔ? በማዛባትና ለማካካስ ባደረጉት ሙከራም ተተችተዋል።</p>

<p>ጨዋታው እንደተጠናቀቀም አሸናፊው የጊዮርጊስ ክለብ የዋንጫና የሜዳሊያ ሽልማት፣ አዳማ ከነማ ደግሞ የፀባይ ዋንጫ ከፌዴሬሽኑ ፕሬዚዳንት ከአቶ ተዘራ ወዳጆ እጅ ተቀብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 11 ቀን 1995</a></p>

</body>
</html>	














