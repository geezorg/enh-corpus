<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሃይማኖት አባቶችንና ታላላቅ ሰዎችን ገድለዋል የተባሉ በሞትና በእሥራት እንዲቀጡ ተወሰነባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሃይማኖት አባቶችንና ታላላቅ ሰዎችን ገድለዋል የተባሉ በሞትና በእሥራት እንዲቀጡ ተወሰነባቸው</h2>


<p>የሃይማኖት አባቶችንና ለሕዝብና ለሀገር ከፍተኛ አስተዋጽኦ ያደረጉ ታላላቅ ሰዎችን በማነቅ ገድለዋል የተባሉ 21 ግለሰቦችና በሞትና ከሃያ እስከ ዕድሜ ልክ በሚደርስ ጽኑ እሥራት እንዲቀጡ የፌዴራሉ ከፍተኛ ፍርድ ቤት ትናንት ውሳኔ ሰጠ።</p>

<p>ስድስተኛ ወንጀል ችሎት የሕዝብ ደኅንነት ጥበቃ ሚኒስትር በነበሩት በኮሎኔል ተስፋዬ ወልደሥላሴ መዝገብ ክስ ከተመሰረተባቸው ተከሳሾች መካከል አራቱ በሞት እንዲቀጡ ወስኖባቸዋል።</p>

<p>ፍርድ ቤቱ በሙሉ ድምጽ በስቅላት እንዲቀጡ የወሰነባቸው ኮሌኔል ዘርይሁን አጋፋሪ፣ ወታደር አበበ እሸቱ፣ ወታደር ልሳኑ ሞላ እና ወታደር ዘሪሁን ማሞ በተባሉት ላይ ነው።</p>

<p>ወታደር ተስፋዬ ነጋሽ ወታደር ተካልኝ ይበይን፣ ወታደር ግርማ ቅጣው፣ ወታደር ደምሴ ንጉሱ፣ ወታደር የሺጥላ ይርዳው፣ ወታደር ተፈራ ባልቻ ወታደር አቤ ካሳሁን፣ የአስር አለቃ አለምሰገድ ወልደአማኑኤል፣ የመቶ አለቃ ሽመልስ ዋለልኝ፣ የአሥር አለቃ ፍቃዱ ታዬ፣ ወታደር መስፍን አበራ፣ ወታደር ፋንታዬ ወንድምተካ፣ ወታደር ስንታየሁ አለሙ፣ ወታደር አበራ ገብሬ እና ሻምበል መላኩ ሩፋኤል የተባሉት ደግሞ በዕድሜ ልክ ጽኑ እሥራት እንዲቀጡ በአብላጫ ድምፅ ወስኖባቸዋል።</p>

<p>ኮሎኔል ዘሪሁን አጋፋሪ በደርግ ሥርዓት ግድያዎችንና ምርመራዎችን ለማካሄድ ለተዋቀረው የልዩ ኃይል/ስፔሻል ፎርስ/ አዛዥ የነበረ ሲሆን፤ በእነ አቡነ ቴዎፍሎስ ወልደማርያም 13 ተጎጂዎች ግድያ ላይ ተሳታፊ መሆኑ ስለተረጋገጠበት በስቅላት እንዲቀጣ ተወስኖበታል።</p>

<p>ተከሳሾቹን የወንጀሉን ድርጊት የፈጸሙት በወቅቱ የሃይማኖት መሪዎች በነበሩት በእነ አቡነ ቴዎፍሎስ እና በቄስ ጉዲና ቱምሳ ላይ መሆኑን ፍርድ ቤቱ በውሳኔው አመልክቷል።</p>

<p>ግድያው የተፈጸመባቸው ሰዎችም ለሀገርና ለሕዝብ ብዙ ያበረከቱና ወደፊትም ሊያበረክቱ ይችላሉ ተብለው በሚገመቱ ታላላቅ ሰዎች ላይ መሆኑ ተጠቅሷል።</p>

<p>ግድያው የተፈጸመው በተቀናጀና በተደራጀ መልኩ እጅግ ዘግናኝ በሆነ ሁኔታ ተከሳሾቹ በገመድ አንቀው መግደላቸውና ይህን ተግባር ለመፈጸም ደግሞ የተለየ ስልጠና የተሰጣቸው መሆኑም በውሳኔው ተመልክቷል።</p>

<p>ተከሳሾቹ እነ አቡነ ቴዎፍሎስን በ1971 ዓ.ም አንቀው ከገደሏቸው በኋላም በ1979 ዓ.ም እነ አቶ ታደሰ ገብረእግዚአብሔርን ጨምሮ 14 ተጎድጂዎችን አሰቃቂ በሆነ ሁኔታ መግደላቸውንና ክቡር የሆነውን የሰው ሕይወት ማጥፋትን ሙያቸው ያደረጉ አደገኛ ሰዎች በመሆናቸው ፍርድ ቤቱ በተከሳሾቹ ላይ ከባድ የቅጣት ውሳኔ ሊሰጥ መቻሉ በውሳኔው ላይ ታትቷል።</p>

<p>ወታደር ዘውዱ ገብረማርያም ድርጊቱ በተፈጸመበት ወቅት ስም በመጥራት ብቻ የተሳተፈ በመሆኑ በ22 ዓመት ፣ ከድር ሰይድ ደግሞ የማነቅ ተግባር ባይፈጽምም በጥበቃ ላይ ተሰማርቶ ስለነበር በሃያ ዓመት ጽኑ እስራት እንዲቀጡ ፍርድ ቤቱ በአብላጫ ድምጽ ወስኖባቸዋል።</p>

<p>በዚሁ መዝገብ ክስ የተመሰረተባቸውና በደርግ የከተማ ልማት ሚኒስትር የነበሩ አቶ ካሳ ገብሬ ደግሞ ያለፍርድ ቤት ትእዛዝ የሰው ማሰር ወንጀል መፈጸማቸው የተረጋገጠባቸው በመሆኑ በሦስት ዓመት ጽኑ እስራት እንዲቀጡ ወስኖባቸዋል።</p>

<p>በሃሳብ የተለየው አነስተኛ ድምጽ ደግሞ በዕድሜ ልክ ጽኑ እስራት እንዲቀጡ ከተወሰነባቸው 15 ተከሳሾች 14ቱ እያንዳንዳቸው በሃያ ዓመት ጽኑ እስራት መቀጣት አለባቸው ሲል ሃሳቡን አስፍሯል።</p>

<p>እንዲሁም በዕድሜ ልክ ጽኑ እስራት በአብላጫው ድምጽ የተወሰነባቸው የአስር አለቃ አለምሰገድ ወልደአማኑኤል የተባለው በ22 ዓመት ወታደር ዘውዱ ገብረማርያም በ18 ዓመት አቶ ከድር ሰይድና በዕድሜ ልክ ጽኑ እስራት የተቀጣው ሻምበል መላኩ ሩፋኤል እያንዳንዳቸው በ15 ዓመት ጽኑ እስራት ይቀጡ ሲል አስተያየቱን አስቀምጧል።</p>

<p>በሃሳብ የተለየው አነስተኛው ድምጽ በአብላጫ ድምፅ ስለቅጣት የሰፈሩትን የማክበጃ ሃሳቦች እንዳሉ የተቀበላቸውና የሚስማማባቸው መሆኑን ገልጿል።</p>

<p>አነስተኛው ድምጽ አያይዞም በተከሳሾች በኩል የቀረበውንና ፍርድ ቤቱ በራሱ ሃሳብ ሊይዘው የሚገባው ቅጣት ሲጣል ከግምት ሊገባ የሚገባው ሃሳብ ተገቢውን ድርሻ አልያዘም ብዬ አምኛለሁ ሲል የተለየበትን አስቀምጧል።</p>

<p>ተከሳሾቹ ተጎጂዎችና እንዲገደሉ ሃሳብ ያላመነጩ አለመሆናቸው፤ የመግደሉን ሃሳብ ተከሳሾች የማይቀይሩትና ሊለውጡት የማይችሉ መሆኑና፣ ወታደሮች አለመሆናቸውን ፍርድ ቤቱ የተቀበለው ቢሆንም የነበራቸው የአሰራር ዘዴዎች ፍጹም ወታደራዊ ግዴታዎችን የተንተራሰና የወታደራዊ አሰራርን የተከተለ እንደሆነ መረዳቱን አብራርቷል።</p>

<p>እነዚህ ሁኔታዎች በቅጣቱ ግምት ውስጥ መግባት እንደነበረባቸው ያመነበት በመሆኑ ከአብላጫው ድምጽ በሃሳብ ሊለይ መቻሉን ገልጿል።</p>

<p>በሞት እንዲቀጡ የተወሰነባቸው ተከሳሾች ቅጣቱ ተፈፃሚነት የሚኖረው ለኢፌዴሪ ፕሬዚዳንት ቀርቦ ሲጸድቅ መሆኑን ፍርድ ቤቱ አመልክቶ የይግባኝ መብት ያለ መሆኑን ገልጿል።</p>

<p>ጉዳያቸው በሌሉበት ታይቶ ውሳኔ የተላለፈባቸውን ወታደር ግርማ ገብረማርያም፣ ወታደር የሺጥላ ይርዳው፣ ወታደር ተፈራ ባልቻ፣ የመቶ አለቃ ሽመልስ ዋለልኝ፣ የአስር አለቃ ፍቃዱ ታዬ እና ወታደር ፋንታዬ ወንድም ተካ የፌዴራሉ ፖሊስ ተከታትሎ በመያዝ ለማረሚያ ቤት እንዲያስረክባቸው ትዕዛዝ ሰጥቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 29 ቀን 1995</a></p>

</body>
</html>	














