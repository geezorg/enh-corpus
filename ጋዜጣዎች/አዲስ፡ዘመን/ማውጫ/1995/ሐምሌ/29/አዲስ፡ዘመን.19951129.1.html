<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮ-ኤርትራ የአካል ጉዳት የደረሰባቸው የሠራዊት አባላት ወደ ቤተሰቦቻቸው ተሸኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮ-ኤርትራ የአካል ጉዳት የደረሰባቸው የሠራዊት አባላት ወደ ቤተሰቦቻቸው ተሸኙ</h2>


<p>በኢትዮ-ኤርትራ ጦርነት ወቅት የአካል ጉዳት ደርሶባቸው በሚኪሌላንድ የጦር ጉዳተኞች እንክብካቤ ማዕከል የተለያዩ ድጋፎች ሲደረጉላቸው የቆዩ 91 የጦር ጉዳተኞች ከቤተሰቦቻቸው ጋር እንዲቀላቀሉ አሸኛኘት ተደረገላቸው።</p>

<p>በሠራተኛና ማኅበራዊ ጉዳይ ሚኒስቴር የአስቸኳይ ጊዜ የሠራዊት ቅነሳና ማቋቋሚያ ፕሮጀክት ጽሕፈት ቤት ዋና ሥራ አስኪያጅ አቶ አበራ ገብረሥላሴ በአሸኛኘት ሥነሥርዓቱ ላይ እንደገለጹት፣ የጦር ጉዳተኞቹ ከቤተሰቦቻቸው ጋር እንዲቀላቀሉ የተደረገው ራሳቸው ባቀረቡት ጥያቄ መሠረት ነው። </p>

<p>ለእነዚሁ የጦር ጉዳተኞች ለቤት መሥሪያ 35 ሺ ብር ለጦር ጉዳተኛው ወይም በጦር ጉዳተኛው በተመረጠ የቅርብ ቤተሰብ ማሠልጠኛ የሚውል ሦስት ሺ ብር፣ ለማቀላቀያ ሁለቱ ሺ ብር፣ ለመቋቋሚያ ዘጠኝ ሺ ብር፣ ለመጓጓዣ አንድ ሺ ብር፣ በአጠቃላይ ለእያንዳንዳቸው ሃምሳ ሺ ብር ወጪ መደረጉንም አስታውቀዋል። አሁን ለተሸኙትና ለቀሪዎቹ አካል ጉዳተኞች የመኖሪያ ቤት ግንባታ የሚውል ስምንት ነጥብ ስምንት ሚሊዮን ብር ለክልል መስተዳድር አካላት መተላለፉንና ለ129 የጦር ጉዳተኞች በአነስተኛ ንግድ ሥራ አመራር ሥልጠና መሰጠቱን የጠቆሙት አቶ አበራ 125 የጦር ጉዳተኞች ደግሞ በቪዲዮግራፊ፣ በፍቶግራፍ፣ በልብስ ስፌት፣ በኤሌክትሮኒክስና በሙዚቃ መሣሪያ ሙያ ስልጠና ማግኘታቸውን ገልጸዋል።</p>

<p>የሠራተኛና ማኅበራዊ ጉዳይ ሚኒስትር አቶ ሐሰን አብደላ በአሸኛኘት ሥነሥርዓቱ ላይ እንደገለጹት፣ የሻዕቢያ መንግሥት ያካሄደውን ወረራ ለመቀልበስ የዘመቱና የአካል ጉዳት የደረሰባቸውን ተቀናሽ የሠራዊት አባላትም በማቋቋም ከኅብረተሰቡ ጋር ተቀላቅለው በአገሪቱ የኢኮኖሚ፣ ማኅበራዊና ፖለቲካዊ እንቅስቃሴ ውስጥ እንዲሳተፉ እየተደረገ መሆኑን አስረድተዋል።</p>

<p>በሚኒስቴር መሥሪያ ቤቱ ሥር የተቋቋመው የአስቸኳይ ጊዜ የሠራዊት ቅነሳና ማቋቋሚያ ፕሮጀክት ከ98 በመቶ በላይ ተግባራዊ መሆኑን አመልክተው፤ አሁን በመጀመሪያ ዙር የሚቀላቀሉት አባላት መንግሥት በመደበላቸው የመቋቋሚያ ገንዘብ አምራች ዜጋ እንደሚሆኑ እምነታቸውን ገልጸዋል።</p>

<p>በአሸኛነት ሥነ ሥርዓቱ ላይ የጦር ጉዳተኞች ተወካይ ባደረጉት ንግግር ከቤተሰባቸው ጋር እንዲቀላቀሉ ለኢፌዴሪ መንግሥት ያቀረቡት ጥያቄ ምላሽ በማግኘቱ ከልብ መደሰታቸውን ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 29 ቀን 1995</a></p>

</body>
</html>	














