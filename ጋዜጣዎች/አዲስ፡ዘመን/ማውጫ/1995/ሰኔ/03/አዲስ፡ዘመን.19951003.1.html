<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአትሌት ገዛኸኝና የአትሌት እልፍነሽ የጋብቻ ሥነሥርዓት ተፈጸመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአትሌት ገዛኸኝና የአትሌት እልፍነሽ የጋብቻ ሥነሥርዓት ተፈጸመ</h2>


<p>የኦሊምፒክ ባለድልና የማራቶን ጀግናው የአትሌት ገዛኸን አበራና የአትሌት እልፍነሽ ዓለሙ የጋብቻ ሥነ-ስርአት "አንድ ለአንድ እንወሰን በኤች አይ ቪ/ኤድስ ላይ በጋራ እንዝመት" በሚል አብይ ዓላማ ትናንት በአዲስ አበባ ስታዲየም የኢትዮጵያ ፌዴራላዊ ዴሞክራሲያዊ ሪፐብሊክ ፕሬዚዳንት አቶ ግርማ ወልደጊዮርጊስ፣ በተገኙበት በታላቅ ድምቀት ተፈጸመ። ሕገ እግዚአብሔርን በመጠበቅና ጽኑ የባህሪ ለውጥ በማምጣት ኤድስን አበክረን ልንታገለው እንደሚገባ ተጠቆመ። ሙሽሮች በኤች አይ ቪ/ኤድስ ለተጐዱ ወገኖቻችን 20ሺ ብር ለገሱ።</p>

<p>ስድስት መቶ ሜትር ርዝመት ባለው ቩዋል የደመቀው ይኸው የሠርግ ሥነ-ሥርዓት ኅበረተሰቡ ስለኤች አይ ቪ/ኤድስ ግንዛቤ እንዲያገኝ ታስቦ የተዘጋጀ መሆኑ በዚሁ ወቅት የተገለጸ ሲሆን፣ በሹዋሉ ላይ ኤች.አይ.ቪ/ኤድስን እንከላከል የሚል ምልክት ተደርጐበታል። ይኸው ቩዋል በየሁለት ሜትሩ በመከፋፈል አንድ ለአንድ በመወሰን፣ በኤድስ ላይ በጋራ ለመዝመት ታዳሚው ቃል ኪዳን በመግባት የክብር ፊርማውን አስቀምጦበታል።</p>

<p>እውቁ የኦሊምፒክ ባለድልና የማራቶን ጀግናው አትሌት ገዛኸን አበራና አትሌት እልፍነሽ ዓለሙ እንደተናገሩት ዓለምን እያስጨነቀ ያለውን የኤች.አይ.ቪ/ኤድስ በሽታን ለመከላከልና ለመቆጣጠር በሚደረገው እንቅስቃሴ አርአያ ሆነው ኅብረተሰቡን ለማስተማር ከጋብቻቸው በፊት ሁለት ጊዜ የኤች.አይ.ቪ/ኤድስ የደም ምርመራ አድርገዋል።</p>

<p>ለሠርጋቸው መደገሻ ወጪ ለማድረግ ካቀዱት ገንዘብ በኤች አይ ቪ/ኤድስ ሳቢያ ጉዳት ለደረሰባቸው ወገኖች እንዲውል 20ሺ ብር መለገሳቸውን በዚሁ ወቅት ሙሽሮቹ አስታውቀዋል። ወጣቱ ትውልድ ይህን አርአያ በመከተል ከኤች አይ ቪ/ኤድስ ተጠብቆ እንዲኖር አንድ ለአንድ እንዲወሰን መልዕክታቸውን አስተላልፈዋል።</p>

<p>ብፁዕ ወቅዱስ አቡነ ጳውሎስ ፓትሪያሪክ ርዕሰ ጳጳሳት ዘኢትዮጵያ ሊቀ ጳጳስ ዘአክሱም ወእጨጌ ዘመንበረ ተክለሃይማኖት በስነስርዓቱ ላይ እንደገለጹት ሕገ-እግዚአብሔርን በመጠበቅና ጽኑ የሆነ የባህሪ ለውጥ በማምጣት ኤድስን አበክረን ልንታገለው ይገባል ብለዋል።</p>

<p>ሀገራችን በረጅም ዘመን ታሪኳና ሥልጣኔዋ ዝናዋ የገነነ መሆኑን የተናገሩት ብፁዕነታቸው በአንፃሩ ዛሬ በኤድስ ሕሙማን ብዛት ስምዋ መጠቀሱ የሚያሳፍርና የሚያሳዝን መሆኑን ጠቅሰዋል።</p>

<p>የአትሌቶቹ የሠርግ ሥነሥርዓት ሕዝቡን ስለኤች አይ ቪ/ኤስ በማስተማር ላይ እንዲመሠረት ሃሳብ ያመነጩት የቀስተዳመና ስፖንጅና ፍራሽ ፋብሪካ ባለቤት አቶ አቢሴሎም ይህደጐ በበኩላቸው ወጣቱን ትውልድ እየፈጀ የሚገኘውን አስከፊውን ኤች.አይ.ቪ/ኤድስ ለመከላከል መንግሥትና ሕዝብ ከፍተኛ ርብርብ ማድረግ እንዳለባቸው አስገንዝበዋል።</p>

<p>በስነ ሥርዓቱ ላይ የሃይማኖት አባቶች፣ የመንግሥት ባለሥልጣናት፣ ዲፕሎማቶች፣ አድናቂዎቻቸውና ታዋቂው የኬንያ አትሌት ፖልቴርጋት ተገንተዋል።</p>

<p>በሥነ ሥርዓቱ ላይ ኢትዮጵያ በከፍተኛ ድርቅ በተጠቃችበት ዓመታት የሙዚቃ ኮንሰርት በማዘጋጀት ከፍተኛ እርዳታ ያስገኘው አርቲስ ቦብ ጌልዶፍ የውጭ ጉዳይ ሚኒስትር ስዩም መስፍንና የአዲስ አበባ አስተዳደር ከንቲባ አርከበ እቁባይ ያስተላለፉት የደስታ መልዕክት በንባብ ተሰምቷል።</p>

<p>የኢትዮጵያ ኦሊምፒክ ኮሚቴውም ጀግናው አትሌት በሲድኒ ኦሊምፒክ አሸንፎ ሲገባ የተነሳውን ፎቶግራፍ በትልቁ አሰርቶ በስጦታ አበርክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 3 ቀን 1995</a></p>

</body>
</html>	














