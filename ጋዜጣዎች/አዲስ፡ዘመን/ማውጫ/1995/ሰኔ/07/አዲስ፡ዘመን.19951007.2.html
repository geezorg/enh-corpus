<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ማንኛውም ሰው ከኢትዮጵያ እንዳይወጣ የሚደረገው በፍርድ ቤት ሲታገድ ብቻ መሆኑ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ማንኛውም ሰው ከኢትዮጵያ እንዳይወጣ የሚደረገው በፍርድ ቤት ሲታገድ ብቻ መሆኑ ተገለጸ</h2>


<p>ማንኛውም ሰው ከኢትዮጵያ እንዳይወጣ የሚደረገው በሕግ መሠረት በፍርድ ቤት ሲታገድ ብቻ መሆኑን የደህንነት፤ የኢሚግሬሽንና የስደተኞች ጉዳይ ባለሥልጣን አስታወቀ።</p>

<p>የባለሥልጣኑ ዋና መምሪያ ኃላፊ አቶ ግርማ ባልቻ ትናንት በተወካዮች ምክር ቤት በተዘጋጀው የኢምግሬሽን ረቂቅ አዋጅ የውይይት መድረክ ላይ እንደገለጹት፤ ፍርድ ቤቶች ማንኛውም ሰው ከኢትዮጵያ እንዳይወጣ የማገድ ሥልጣን ሊያገኙ የሚችሉት አግባብ ባለው ሕግ ሲደነገግ ነው።</p>

<p>የኢትዮጵያ ሕገ መንግሥት የሰዎች የመንቀሳቀስ መብትን ሙሉ በሙሉ ያረጋገጥ በመሆኑ ከአገር ለመውጣት ፈቃድ መጠየቅ የሚያስፈልግ አይደለም ብለዋል።</p>

<p>ኃላፊው እንዳሉት ረቂቅ አዋጁን በአዲስ መልክ ማሻሻል ያስፈለገው ከወቅቱ የዕድገት ደረጃ ጋር የተጣጣመና የተሟላ የኢሚግሬሽን ሕግ እንዲኖር ለማስቻል ነው።</p>

<p>የመግቢያ ቪዣ በሚል ብቻ ቀደም ሲል በነበረው አዋጅ ተወስኖ የነበረውን በማሻሻል በዚህ ረቂቅ አዋጅ የሥራ፣ የተማሪ የዲፕሎማቲክ፣ የሰርቪስ፣ የመኖሪያ የቱሪስት፣ የትራንዚት፣ የመውጫና የደርሶ መልስ በሚል የተለያዩ የቪዛ ዓይነቶች እንዲዘጋጁ መደንገጉን አስታውቀዋል።</p>

<p>በተጨማሪም በረቂቅ አዋጁ ላይ የጉዞ ሰነዶች በቋሚነት የተመለከቱ መሆናቸውን ገልጸው፤ እነዚህም የዲፕሎማቲክና የሰርቪስ ፖስፖርቶች፣ የይለፍና አስቸኳይ የጎዞ ሰነዶች እንዲሁም የስደተኞች የጉዞ ሰነዶች በሚል የሚዘጋጁ መሆኑን አመልክተዋል።</p>

<p>በረቂቅ አዋጁ ላይ በተቀመጠው ድንጋጌ አንድን የውጭ አገር ሰው ከሀገር ለማስወጣት ትዕዛዝ የማስተላለፍ መብትና ግለሰቡም ከሀገር እስኪወጣ በማረፊያ ቤት እንዲቆይ የማድረግ መብት ለባለሥልጣን መሥሪያ ቤቱ የተሰጠ መሆኑም ተመልክቷል።</p>

<p>በኢትዮጵያ ውስጥ በመኖር ላይ ያሉ የውጭ አገር ሰዎች ወይም ከዘጠና ቀናት በላይ ኢትዮጵያ ውስጥ ለመቆየት የሚገቡ ሰዎች የመመዝገብ ግዴታ ተጥሎባቸዋል። የመመዝገቢያው የጊዜ ገደብም ሀገር ውስጥ ከተገባበት ጀምሮ በ30 ቀናት ውስጥ እንደሆነም ተመልክቷል።</p>

<p>በረቂቅ አዋጁ ቋሚና ጊዜያዊ የመኖሪያ ፈቃድ እንደሚኖር መደንገጉና የመኖሪያ ፈቃዱን ማውጣት የሚችሉትም ለአካለ መጠን የደረሱ መሆን እንዳለባቸው ተብራርቷል።</p>

<p>አንድ የውጭ ሀገር ሰውን ይዞ የሚመጣ ማንኛውም ማጓጓዣ ግለሰቡ ወደ አገር ውስጥ ለመግባት የሚያስፈልጉት ሰነዶች ያሟላ ስለመሆኑ በቅድሚያ አረጋግጦ የማሳፈርና በተገቢው ቦታ ላይም መውረዱን የማረጋገጥ ግዴታ እንዳለበት ተደንግጓል። ሕጉ አጓጓዡ የተጣለበትን ኃላፊነት ሳይወጣ ቢቀር በራሱ ወጪ መመለስ እንዳለበት የሚያስገድድ እንደሆነም ተመልክቷል።</p>

<p>የምክር ቤቱ የውጭ መከላከያና ደህንነት ቋሚ ኮሚቴ ባዘጋጀው በዚህ ውይይት ከአባላቱ ከተነሱት በርካታ ጥያቄዎች መካከል አንድ ሰው ከአገር እንዲወጣ ሲወሰን የቤተሰቡንም አባላት በዚሁ ውሳኔ ውስጥ እንዲካተቱ የተደረገው ለምንድነው? ተብሎ ለተጠየቀው በግለሰቡ ሥር በጥገኝነት የሚኖሩ እስከሆነ ድረስ ብቻ ውሳኔው በጋራ የሚመለከታቸው መሆኑ ተጠቁሟል።</p>

<p>ረቂቅ አዋጁ በሽብርተኝነት የተጠረጠሩትን የመግቢያ ቪዛ እንደሚከለክል የሚያሳይ ግልጽ አንቀጾች ለምን አላካተተም? ተብሎ ለቀረበው ጥያቄም በተዘረዘሩት በርካታ ሕጎች ውስጥ በተለያየ መንገድ የተቀመጠ በመሆኑ ነው የሚል ምላሽ ተሰጥቶታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 7 ቀን 1995</a></p>

</body>
</html>	














