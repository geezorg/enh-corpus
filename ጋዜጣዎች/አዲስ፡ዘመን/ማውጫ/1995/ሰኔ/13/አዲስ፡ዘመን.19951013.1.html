<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኖርዌይ መንግሥት ለፈንጂ ማምከን ፕሮግራም ስምንት ሚሊዮን የሚጠጋ ብር ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኖርዌይ መንግሥት ለፈንጂ ማምከን ፕሮግራም ስምንት ሚሊዮን የሚጠጋ ብር ሰጠ</h2>


<p>የኖርዌይ የልማት ትብብር ድርጅት በኢትዮጵያ ለሚካሄደው ፈንጂ የማምከን ፕሮግራም ድጋፍ የሚውል የሰባት ነጥብ ስምንት ሚሊዮን ብር ዕርዳታ መስጠቱን የተባበሩት መንግሥታት የልማት ፕሮግራም አስታወቀ።</p>

<p>ከኖርዌይ መንግሥት የተገነው ይህ ገንዘብ በተባበሩት መንግሥታት የልማት ፕሮግራም አስተባባሪነት ኢትዮጵያ ውስጥ እየተካሄደ ያለውን የፈንጂ ማምከን እንቅስቃሴ ለማጠናከር ይውላል።</p>

<p>በኢትዮጵያ የኖርዌይ ምክትል ዋና መልዕክተኛ ዶክተር ኢንጌሃርማን ፌድላንድ እና የመንግሥታቱ ድርጅት የልማት ፕሮግራም የኢትዮጵያ ተጠሪ ሣሙኤል ኒያምቤ ድጋፉን ለማግኘት የሚያስችለውን ስምምነት ትናንት አዲስ አበባ ውስጥ ፈርመዋል።</p>

<p>በዚሁ ጊዘ እንደተገለጸው፤ የገንዘብ ድጋፍ በዋነኛነት የሚውለው ኢትዮጵያ ውስጥ የተቀበረ ፈንጂ ያለበትን ሁኔታ፣ ጉዳቱንና ተጽዕኖዎቹን ለመመልከት የሚረዳ ጥናት ለማካሄድ ነው።</p>

<p>በአሁኑ ወቅት በመላው ኢትዮጵያ በተቀበረ ፈንጂ ተጽዕኖዎች ላይ እየተካሄደ ያለው ጥናት በጥሩ ደረጃ ላይ እንደሚገኝ ተገልጿል። በመጪው ዓመት ጥቅምት ወር ላይ ይጠናቀቃል ተብሎ የሚጠበቀው ይህ ጥናት የሚካሄደው በኢትዮጵያውያን ባለሙያዎች ጭምር ነው።</p>

<p>ጥናቱ የኢትዮጵያ ፈንጂ አምካኝ ጽሕፈት ቤት ለሚካሄደው የፈንጂ ማምከን ፕሮግራሙ የተሻለ ዕቅስ እንዲነድፍና በማምከኑ ተግባር ውስጥም ቅድሚያ ሊሰጣቸው የሚገቡትን አካባቢዎች አስቀድሞ እንዲለይ ሁኔታዎችን እንደሚያመቻችለት በፊርማው ሥነ-ሥርዓት ላይ ተገልጿል።</p>

<p>ለኢትዮጵያ ፈንጂ አምካኝ ጽሕፈት ቤት የባለሙያዎች ሥልጠናና የቴክኒክ ድጋፍ እንደሚደረግም ተጠቁሟል።</p>

<p>ኢትዮጵያ ውስጥ የከፋ የተቀበረ ፈንጂ ሥጋት ያለባቸው አካባቢዎች የድንበር ክልሎች ናቸው። የዚህም ምክንያቱ በአገሪቱ በተለያዩ ጊዜያት የተካሄዱት ጦርነቶች መሆናቸውንም የልማት ፕሮግራሙ አስታውቋል።</p>

<p>የኖርዌይ መንግሥት እንደ አውሮፓ አቆጣጠር ባለፈው ዓመትም ለተመሳሳይ ተግባር የሚውል ከስድስት ሚሊዮን ብር በላይ ድጋፍ ማድረጉን የመንግሥታቱ ድርጅት የልማት ፕሮግራም ገልጿል። ካናዳ፣ ጀርመን፣ ኔዘርላንድ፣ ዴንማርክ፣ ጣሊያን፣ የአውሮፓ ኅብረት፣ ስዊዘርላንድ፣ እንግሊዝና አሜሪካ ቀደም ብሎ በልማት ፕሮግራሙ በኩል ለፈንጂ ማምከን እንቅስቃሴ ድጋፍ አድርገዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 13 ቀን 1995</a></p>

</body>
</html>	














