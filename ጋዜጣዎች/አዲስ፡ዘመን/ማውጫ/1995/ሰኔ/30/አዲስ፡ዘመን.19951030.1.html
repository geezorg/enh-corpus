<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ ፎምና ፕላስቲክ ፋብሪካ የቃጠሎ አደጋ ደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ ፎምና ፕላስቲክ ፋብሪካ የቃጠሎ አደጋ ደረሰ</h2>


<p>በአዲስ አበባ አስተዳደር በልደታ ክፍለ ከተማ በአዲስ አበባ ፎምና ፕላስቲክ ፋብሪካ ከትናንት በስቲያ ከቀትር በኋላ በደረሰ የእሳት ቃጠሎ ከባድ ጉዳት ደረሰ፤ የፋብሪካው ሥራ አስኪያጅ ከቃጠሎው በፊት ከ20 ሚሊዮን ብር በላይ የሚገመት ንብረት በፋብሪካው እንደነበር ገለጹ።</p>

<p>በቃጠሎው ሥፍራ በወቅቱ የነበሩ የፋብሪካው ሠራተኞች እንደገለጹት ቃጠሎው ወደ ዘጠኝ ሰዓት ተኩልና 10 ሰዓት ገደማ በፋብሪካው ጀርባ በኩል ተነስቶ በፍጥነት ተስፋፍቷል።</p>

<p>የፋብሪካው ሥራ አስኪያጅ አቶ ስለሺ በቀለ በበኩላቸው ፋብሪካው ከቃጠሎ በፊት ከ20 ሚሊዮን ብር በላይ የሚገመት ንብረት እንደነበረው ገልጸው፤ በቃጠሎው ከባድ ጉዳይ መድረሱን ተናግረዋል።</p>

<p>በዚህም 40 ዓመት ያስቆጠረ ትልቅ የፎም ስፖንጅ ማምረቻ ማሽን፣ አንድ የፕላስቲክ መጋዘን፣ በምርት ሂደት ላይ ያለ ስፖንጅ ትራስና የተፈጨ ስፖንጅ ከወደሙት ንብረቶች መካከል እንደሚጠቀሱ ገልጸዋል።</p>

<p>በቃጠሎው ስፍራ የተገኙት የልደታ ክፍለ ከተማ ቀበሌ 17 ዋና ሥራ አስፈጻሚ አቶ ሙዘሚል ተማም የታጠሎው ድምፅ እንደተሰማ የአካባቢው ነዋሪዎች ወደ ቀበሌው ጽሕፈት ቤትና ፖሊስ ጣቢያ መምጣታቸውን ገልጸው፤ ከፖሊስ አባላት ጋር በመተባበር አቅመ ደካሞችን፣ ህፃናትንና ሌሎች የኅብረተሰብ ክፍሎችን ከአካባቢው የማራቅ፣ ፀጥታ የማስከበርና የንብረት ጥበቃ መከናወኑን ተናግረዋል።</p>

<p>ቃጠሎውን ለማጥፋት ከፍተኛ ጥረት በማድረግ ላይ የነበሩት የአዲስ አበባ እሳት አደጋ ብርጌድ ፈረቃ ኃላፊ ባሻ ሲሳይ ሀብቴ ከሁሉም የእሳት አደጋ ብርጌድ ጣቢያዎች ስምንት የእሳት ማጥፊያ ተሽከርካሪዎች ከ10 ሰዓት ጀምሮ ቃጠሎውን ለማጥፋት በተከታታይ ምልልስ ውሃና ፎም መረጨቱን ገልጸዋል።</p>

<p>ይሁንና ከቃጠሎው ስፋትና ከደረሰው ጉዳይ አኳያ በብርጌዱ አባላት ከፍተኛ ርብርብ የተደረገ ሲሆን ምን ያህል ውሃና ፎም እንደተረጨ ለማወቅ መረጃ እየተሰባሰበ መሆኑን ተናግረዋል።</p>

<p>የአዲስ አበባ ቀይ መስቀል የወጣቶች አባላትና በጎ ፈቃደኞች ዋና አስተባባሪ አቶ ሽመልስ በዛብህ እንደገለጹት ደግሞ በቃጠሎው ፍንዳታ ከተሰማበት ከ10 ሰዓት ጀምሮ የበጎ ፈቃድ ተልዕኮ በአንቡላንስ በመታገዝ ተከናውኗል።</p>

<p>በተለይም ንብረት ለማዳን ሲሉ በእጃቸው ላይ ጉዳት ለደረሰባቸው አንድ ግለሰብ የመጀመሪያ ሕክምና ዕርዳታ በማድረግ በአንቡላንስ ወደ ባልቻ ሆስፒታል መላካቸውን ገልጸው፤ ለሌሎች ቀላል ጉዳት ለደረሰባቸው ደግሞ በአቅራቢያው ዕርዳታ ማድረጋቸውን ተናግረዋል።</p>

<p>ቃጠሎው እስከ ምሽቱ አንድ ሰዓት ድረስ አለመጥፋቱ ታውቋል።</p>

<p>የአዲስ አበባ ፎምና ፕላስቲክ ፋብሪካ የመንግስት ፋብሪካ መሆኑ ይታወቃል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 30 ቀን 1995</a></p>

</body>
</html>	














