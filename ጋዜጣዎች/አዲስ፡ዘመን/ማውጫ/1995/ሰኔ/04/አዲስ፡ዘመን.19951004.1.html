<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤሌክትሪክ አቅርቦት ለፈጠረው ችግር መንግሥት መፍትሔ እንዲሰጥ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤሌክትሪክ አቅርቦት ለፈጠረው ችግር መንግሥት መፍትሔ እንዲሰጥ ተጠየቀ</h2>


<p>የኤሌክትሪክ የፈረቃ አቅርቦት በአምራች ድርጅቶች ላይ ለፈጠረው አንገብጋቢ ችግር መንግሥት በዚህ ዓይነት ሁኔታ ውስጥ አልፈው ችግሩን ካቃለሉ አገሮች ልምድ በመቅሰም አፋጣኝ መፍትሔ ሊሰጥ እንደሚገባ የኢትዮጵያ አምራች ኢንዱስትሪ ማኅበር አመለከተ።</p>

<p>የማኅበሩ ሊቀመንበር አቶ መሐመድ ኑር ሳዲ ትናንት በወቅታዊ የኤሌክሪክ ኃይል ፈረቃ ችግሮች ለመነጋገር በተጠራው ስብሰባ ላይ እንደተናገሩት፣ የኤሌክትሪክ አቅርቦቱ ችግር ተፈጥሮባት በነበረው አጎራባች ኬንያ የኢኮኖሚ እንቅስቃሴው አደጋ ላይ እንዳይወድቅ ጄኔሬተሮችን ከውጭ ኪራይ በማስመጣት ችግሩን ለማቃለል ተችሏል።</p>

<p>በኢትዮጵያ በውሃ እጥረት ሳቢያ ለተከሰተው የኤሌክትሪክ እጥረት ግን ፈረቃን በመፍትሔነት ከማስቀመጥ በስተቀር ኢንዱስትሪዎች በራሳቸው እንኳን ዝግጅት እንዲያደርጉም ሆነ ለመጠባበቂያ ሊሆኑ የሚችሉ አማራጮችን እንዲያፈላልጉ የቅድመ ማስጠንቀቂያ ጊዜ በኮርፖሬሽኑ አልተሰጣቸውም ብለዋል።</p>

<p>የኢትዮጵያ ኤሌክትሪክ ኃይል ኮርፖሬሽን የአየር ንብረት መዛባትን በምክንያትነት በማስቀመጥ ውሳኔውን ለብቻው መወሰኑ ለችግሩ አንገብጋቢነት ልዩ ትኩረት እንዳልሰጠው የሚያመላክት ነው ሲሉ ተናግረዋል።</p>

<p>እንደ ሊቀመንበሩ ገለጻ በአሁኑ ወቅት በአገሪቱ ባለው የፈረቃ የኃይል አገልግሎት ሳቢያ በአንድ ቀን የኤሌክትሪክ መቋረጥ ኢንዱስትሪዎች የ17 በመቶ በሁለት ቀን ደግሞ የ34 በመቶ ያህል የምርት መቀነስ ያጋጥማቸዋል። በተጨማሪም ኤሌክትሪክ ሲቋረጥ የሠራተኞች ደመወዝ የማይቋረጥ በመሆኑ ኢንዱስትሪዎች ለከፋ ኪሳራ እየተጋለጡ ናቸው ብለዋል።</p>

<p>የመሠረተ ልማት ሚኒስትር ዴኤታ አቶ ኃይሌ አሰግዴ በበኩላቸው በአሁኑ ወቅት በአገሪቱ ለኤሌክትሪክ የፈረቃ አገልግሎት መዘርጋት በግድቦች እንዲገባ የሚጠበቀው የውሃ አቅርቦት ማነስ ባለፉት ሁለትና ሦስት ዓመታት የኤሌክትሪክ ፍላጎት በእጥፍ መጨመር በምክንያትነት እንደሚጠቀስ አመልክተዋል።</p>

<p>ይህንኑ ችግር ለመቅረፍ እየተከናወነ ያለው የዲዝል ጄኔሬተሮች ተከላ በመጠናቀቅ ላይ እንደሚገኝም ገልጸዋል።</p>

<p>የኢትዮጵያ ኤሌክትሪክ ኃይል ኮርፖሬሽን ሥራ አስኪያጅ አቶ ምህረት ደበበ በአቅርቦቱ የተፈጠረውን ችግር በዘላቂነት ለመፍታት የግል ኢንቨስትመንቱን ተሳትፎ ማበረታታት እንደሚገባ አመልክተዋል።</p>

<p>ተጠቃሚዎችም ለራሳቸው አመንጭተው በታሪፍ የሚያከፋፍሉበት ሁኔታዎችን እንዲፈጥሩ ማስቻልና የኃይል ማመንጨት ተግባራትን አጠናክሮ መቀጠል የሚሉትን በመፍትሄነት ጠቁመዋል።</p>

<p>የኢትዮጵያ ንግድ ምክር ቤት ፕሬዚዳንት አቶ ብርሃነ መዋ በበኩላቸው የንግዱ ኅብረተሰብ ለእንዲህ መሰል ችግሮች አስፈላጊ የሆኑትንና ከፍተኛ ዋጋ ያላቸውን የጄኔሬተሮች ግዥ ለማከናወን እንደሚቸገር ጠቁመው፤ መንግሥት ይህንኑ ከግምት ውስጥ በማስገባት ልዩ ፈንድ እንዲያዘጋጅና ባለሀብቱ ረዘም ባለጊዜ ክፍያ ጄኔሬተሮች ማግኘት የሚችልበትን ሁኔታ እንዲያመቻች ጠይቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 4 ቀን 1995</a></p>

</body>
</html>	














