<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮርፖሬሽኑ ለደንበኞች የዱቤ አገልግሎት እንደሚሰጥ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኮርፖሬሽኑ ለደንበኞች የዱቤ አገልግሎት እንደሚሰጥ አስታወቀ</h2>


<p>የኢትዮጵያ ኤሌክትሪክ ኃይል ኮርፖሬሽን ከመጪው ሐምሌ ወር ጀምሮ የኤሌክትሪክ ኃይል ለመጠቀም ለሚያመለክቱ አዳዲስ ደንበኞች የመሥመር መዘርጊያ ዋጋ ክፍያ አገልግሎት በዱቤ እንደሚሰጥ አስታወቀ።</p>

<p>የኮርፖሬሽኑ ሕዝብ ግንኙነት ሥራ አስኪያጅ አቶ ሰንደቁ አርአያ እንደገለጹት፤ ኮርፖሬሽኑ ቀደም ሲል አዳዲስ ደንበኞች የኃይል መሥመር ለመቀጠል ሲፈልጉ ይጠይቅ የነበረው ሙሉ የቅድሚያ ክፍያ ሂሳብን በማስቀረት በአዲሱ አሠራር ከተገመተው ጠቅላላ ዋጋ ውስጥ 10 በመቶውን ብቻ ያስከፍላል።</p>

<p>አዳዲስ ደንበኞች ቀሪውን ዘጠና በመቶ ክፍያ በአምስት ዓመት ወይም በ60 ወራት ጊዜ ውስጥ ከኤሌክትሪክ ፍጆታ ዋጋ ጋር ጎን ለጎን በየወሩ ተሰልቶ መክፈል እንደሚጠበቅባቸው አመልክተዋል።</p>

<p>ኮርፖሬሽኑ በጥናት ላይ ተመሥርቶ አዲሱን የአሠራር ስልት ለመቀየስ ያስፈለገው በአገሪቱ የሚገኙ የገጠር ከተሞች ነዋሪዎችን የኤሌክትሪክ ተጠቃሚ ለማድረግና በኢንቨስትመንት መስክ የሚሰማሩ ባለሀብቶች በአከፋፈል ረገድ የረጅም ጊዜ እፎይታ በመስጠት ለማበረታታት መሆኑን አቶ ሰንደቁ ገልጸዋል።</p>

<p>በዱቤ የአሠራር ስልት የአገልግሎቱ ተጠቃሚ ለመሆን የሚፈልግ አዲስ ደንበኛ በቅድሚያ በአቅራቢያው ለሚገኝ የኮርፖሬሽኑ ዲስትሪክት ጽሕፈት ቤት አስፈላጊውን መስፈርት በማሟላት ቀርቦ ማመልከትና መስመሩን በማስገመት አጠቃላይ ሂሳቡን ማስተመን ብቻ እንደሚጠበቅ አስረድተዋል።</p>

<p>ይህ አሰራር ግምት ወጥቶላቸው የቅድሚያ ክፍያ ሂሳብ ለኮርፖሬሽኑ ገቢ ያደረጉ ደንበኞችን እንደማይመለክት ሥራ አስኪያጁ ጠቁመዋል።</p>

<p>ኮርፖሬሽኑ በደንበኝነት የማያውቃቸው ነገር ግን የኤሌክትሪክ መስመር ከጎረቤቶቻቸው ጋር ተስማምተው በመቀጠል የኃይል ተጠቃሚ የሆኑ 242 ሺ 208 መሥመር ፈላጊዎች በመላው አገሪቱ መኖራቸው በጥናት እንደተደረሰበት አመልክተዋል።</p>

<p>በአንዳንድ የቴክኒክ ጉድለቶች ሳቢያ የተዘረጉት እነዚህ መሥመሮች በቂና ተመጣጣኝ የኤሌክትሪክ ኃይል ስለማያስተላልፉ የአገልግሎት ጥራት መጓደልና ያልተመጣጠነ የፍጆታ ታሪፍ የአከፋፈል ችግር በሦስተኛው ወገን ላይ ይስተዋላል ብለዋል።</p>

<p>የአዳዲስ ደንበኞች መሸሽና ለዚህ መሰሉ ችግር መዳረግ መንስዔ የሆኑትን ምክንያቶችን ኮርፖሬሽኑ በጥናት እንዳገኘውና ብቸኛው መፍትሔም የዱቤ አገልግሎት መሆኑ እንደታመነበት ጠቁመዋል።</p>

<p>በተለይም በከፍተኛና አነስተኛ ኢንዱስትሪ መስክ የሚሰማሩ ባለሀብቶች እስከ ሚሊዮን ብር የሚገመት የመስመር መዘርጊያ ክፍያ የሚጠየቁ በመሆናቸው የዱቤ አገልግሎቱ የበለጠ ገበያ ውስጥ እንዲገቡ ያበረታታቸዋል ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 20 ቀን 1995</a></p>

</body>
</html>	














