<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅዱስ ጊዮርጊስና መብራት ኃይል ግጥሚያ እንዲደገም ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅዱስ ጊዮርጊስና መብራት ኃይል ግጥሚያ እንዲደገም ተወሰነ</h2>


<p>የኢትዮጵያ እግር ኳስ ፌዴሬሽን የውድድር አዘጋጅና ሥነሥርዓት ኮሚቴ ሰኔ 3/95 ባካሄደው ስብሰባ ሰኔ 8/95 የመብራት ኃይል እግር ኳስ ክለብ ባለመቅረቡ ምክንያት የተቋረጠው የቅዱስ ጊዮርጊስና መብራት ኃይል ግጥሚያ እንዲደገም ወስኗል።</p>

<p>የመብራት ኃይል ክለብ ለብሔራዊ ቡድን ተጨዋቾች ማስመረጡን ምክንያት በማድረግ የውድድሩ ቀን እንዲራዘምለት በደብዳቤ ላቀረበው ጥያቄ በ8/10/95 ውድድሩን እንዲያካሂድ መልስ እንደተሰጠው ያስታወሰው የፌዴሬሽኑ የውድድሩ አዘጋጅና ሥነሥርዓት ኮሚቴ በዳኛና በታዛቢ ሪፖርት መነሻ የመብራት ኃይልን ኃላፊዎችን በግንባር በማነጋገር ሁኔታውን ለማጣራት ጥረት ማድረጉን አመልክቷል።</p>

<p>ኮሚቴው እንደሚለው የመብራት ኃይል ክለብ በብሔራዊ ቡድን ተጨዋቾ ምትክ በ7/10/95 ያቀረበው የወጣት ተጨዋቾች የምዝገባ ጥያቄ በደብዳቤ የተደገፈ አይደለም። በተጨማሪም የዋናው ቡድን ተመራጮች በ8/10/95 ሜዳ ላይ በመታየታቸው ተጨዋቾቹ አልተለቀቁልኝም የሚለው ምክንያት ተቀባይነት አላገኘም። እንዲሁም ለወጣት ብሔራዊ ቡድን ከአንድ ክለብ ሦስት ተጫዋቾቹ ስለመመረጣቸው የሚያወሳው ሕግ አልደረሰኝም የሚለውና በመብራት ኃይል በኩል ሌሎች የቀረቡት ምክንያቶች አሳማኝ ሆነው አልተገኙም።</p>

<p>በመሆኑም በፌዴሬሽኑ መቋቋሚያና መተዳደሪያ ደንብ መሠረት ፎርፌ መሰጠት በሻምፒዮናው ውጤት ላይ ተጽዕኖ የሚያሳድርና የሦስተኛ ወገን ዕድል እንደሚያበላሽ በመታመኑ የጊዮርጊስና መብራት ጨዋታ ሐምሌ 6/1995 በ10:00 በአዲስ አበባ ስታዲየም እንዲካሄድ ተወስኗል። እንዲሁም ደንቡ በሚያዘው መሠረት መብራት ኃይል ለውድድር ባለመቅረቡ የ10ሺ ብር ቅጣት በ15 ቀናት ውስጥ እንዲከፍልና ቅዱስ ጊዮርጊስ በዕለቱ ያወጣውን ወጪም አወዳዳሪው አካል በሚገምተው መሠረት እንዲሸፍን መወሰኑን ኮሚቴው ለዝግጅት ክፍላችን ከላከው መግለጫ ለመረዳት ተችሏል።</p>

<p>በሌላ በኩል ሻምፒዮናው ሐምሌ 5/95 በአዲስ አበባ ኒያላ ከትራንስ በ8:00 ኢትዮጵያ ቡና ከባንክ በ10:00 እንደሚቀጥልና ሐምሌ 10/95 ደግሞ በአዲስ አበባ ቅዱስ ጊዮርጊስ ከኢትዮጵያ ቡና፣ በአርባ ምንጭ፣ አርባምንጭ ጨርቃ ጨርቅ ከትራንስ ኢትዮጵያ፣ በሐረር ሐረር ቢራ ከመብራት ኃይል ከቀኑ በ9:00 በሚያደርጓቸው ግጥሚያዎች እንደሚጠናቀቅ ፌዴሬሽኑ አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 25 ቀን 1995</a></p>

</body>
</html>	














