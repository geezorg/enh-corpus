<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለሰው ዘር በቀጥታ ምንጭ የሆነው የዘመናዊ ሰው ዘር ቅሪተ አካል ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ለሰው ዘር በቀጥታ ምንጭ የሆነው የዘመናዊ ሰው ዘር ቅሪተ አካል ተገኘ</h1>


<p>ለሰው ዘር በቀጥታ ምንጭ የሆነውና 160 ሺ ዓመት ዕድሜ ያለው የዘመናዊው ሰው ዘር ቅሪተ አካል በኢትዮጵያ አፋር አካባቢ ተገኘ። የቅሪተ አካሉ መገኘት የሰው ዘር መነሻ አፍሪካ ናት የሚለውን አስተሳሰብ የሚያጠናክር መሆኑም ተገለጸ።</p>

<p>በሸራተን አዲስ ትናንት የቅሪተ አካሉን መገኘት አስመልክቶ በተሰጠው መግለጫ በአፋር ክልል አካባቢ የቅድመ ታሪክ ጥናት የሚያካሄዱት የመካከለኛው አዋሽ ሳይንቲስቶች ቡድን ያገኘው ቅሪተ ሦስት የራስ ቅል ቅሪተ አካላትን ነው።</p>

<p>የቅሪተ አካልቱ ውስጥ ሁለቱ ለአቅመ አዳም የደረሱ ሰዎች ራስ ቅሎች ሲሆኑ አንደኛው ደግሞ ለአቅመ አዳም ያልደረሰ የልጅ ጭንቅላት መሆኑ ተረጋግጧል።</p>

<p>ሦስቱም የራስ ቅሎች የተገኙት ከ200 ሜትር በማይበልጥ ርቀት ውስጥ ሲሆን በአንድ ከርሰ ምድር ወለል መገኘታቸው ሁሉም ቅሪተ አካሎች በአንድ ዘመን የነበሩና የአንድ ሰው ዘር ቅሪቶች መሆናቸው በሳይንሳዊ ምርመራ ታውቋል።</p>

<p>አዲስ የተገኘው ይኸው ቅሪተ አካል «ሆሞ ሳፒያንስ ኢዳልቱ» የሚል ስያሜ የተሰጠው ሲሆን፤ ትርጉሙም በአፋርኛ «ኢዳልቱ» ከሚለው ቃል የተወሰደና «ሽማግሌ» የሚል ስያሜን የያዘ እንደሆነ ተገልጿል።</p>

<p>ከሦስቱ የራስ ቅሎች ይበልጥ የተሟላውን ያገኘው በዩኒቨርሲቲ ኦፍ ካሊፎርኒያ በርከሌ የዶክትሬት ተማሪ የሆነው አሜሪካዊው ዴቪድ ዴዱስታ ሲሆን፤ ቀሪዎቹን ሁለቱ ቅሪተ አካሎች ያገኙት ደግሞ ቱርካዊው ፓሌዎ አንትሮ ፖሎጂስት ጂሰር ቴሊቫንና የፕሮጀክቱ አስተባባሪ ዶክተር ብርሃኔ አስፋው ናቸው።</p>

<p>የሕጻኑን የራስ ቅል ያገኙት ኢትዮጵያዊ ዶክተር ብርሃኔ አስፋው ሲሆኑ፤ ቅሪተ አካሉ በጠነከረ አለት ተሸንፎ እንደነበረና ስብርባሪዎቹን እንደገና እንደነበር በመግጠም ለተገቢው ጥናት እንዳበቁት ተናግረዋል።</p>

<p>ዶክተር ብርሃኔ የሕፃኑን የራስ ቅል ስብርባሪዎች ብዛት ያላቸው ስለነበሩ የትኛው ስባሪ ከየትኛው አካል ጋር እንደሚጋጠም ለማወቅ አስቸጋሪ እንደነበረ አመልክተዋል።</p>

<p>ሌላው የተሟላ የራስ ቅል የተገኘው ከተቀበረበት ቦታ ሳይንቀሳቀስ በመሆኑ ብዙም እንዳልተሰባበረ ተመልክቷል።</p>

<p>በጋዜጣው መግለጫው ላይ የወጣቶች ስፖርትና ባህል ሚኒስትሩ አምባሳደር ተሾመ ቶጋ እንደተናገሩት፤ በኢትዮጵያ የሚካሄዱት የፖሌዎ አንትሮፖሎጂና አርኪዎሎጂ ጥናቶች የዓለም ኅብረተሰብ ፊቱን ወደ ኢትዮጵያ እንዲመልስ እያደረጉ ናቸው።</p>

<p>በኢትዮጵያ 33 የፖሌዎ አንትሮፖሎጂና አርኪዎሎጂ ጥናቶች የሚካሄዱባቸው አካባቢዎች እንዳሉ የተናገሩት ሚኒስትሩ፤ እስካሁን የተካሄዱት ጥናቶች ከፍተኛ ዋጋ ያላቸው ቅሪተ አካላትና የአርኪዎሎጂ ግኝቶች ናቸው ብለዋል።</p>

<p>እስካሁን በመካከለኝው አዋሽ ሔርቶ መካነ ቅርስ በተደረገው ጥናት በአጠቃላይ 10 ግለሰቦችን የሚወክሉ ቅሪተ አካላት መገኘታቸውን ከነዚህም መካከል ሁለቱ የተሟሉ የራስ ቅሪቶች እንደሆኑ አምባሳደር ተሾመ ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 5 ቀን 1995 ዓ.ም.</a></p>

</body>
</html>
