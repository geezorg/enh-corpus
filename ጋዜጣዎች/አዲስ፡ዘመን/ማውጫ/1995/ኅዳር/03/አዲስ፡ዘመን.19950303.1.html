<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከ1977ቱ የድርቅ ችግር ሊከፋ የሚችል የረሀብ አደጋ ተደቅኖባታል ሲሉ ጠ/ሚኒስትር መለስ ዜናዊ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከ1977ቱ የድርቅ ችግር ሊከፋ የሚችል የረሀብ አደጋ ተደቅኖባታል ሲሉ ጠ/ሚኒስትር መለስ ዜናዊ አስታወቁ</h2>


<p>ኢትዮጵያ ከ1977ቱ የድርቅ ችግር ሊከፋ የሚችል የረሀብ አደጋ ስለተደቀነባት ከዓለም አቀፍ ኅብረተሰብ አፋጣኝ ድጋፍ ትሻለች ሲሉ ጠቅላይ ሚኒስትር መለስ ዜናዊ አስታወቁ።</p>

<p>ጠቅላይ ሚኒስትር መለስ ትናንት ከቢቢሲ ጋር ባደረጉት ቃለምልልስ እንደገለጹት በአሁኑ ጊዜ ስድስት ሚሊዮን የሚደርስ ሕዝብ አስቸኳይ የምግብ እርዳታ ይፈልጋል።</p>

<p>ዓለም አቀፍ ለጋሾች አፋጣኝ እርዳታ ካላደረጉ ደግሞ በአዲሱ የፈረንጆች ዓመት መጀመሪያ ላይ ለምግብ እጥረቱ ሊጋለጥ የሚችለው ሕዝብ ቁጥር 15 ሚሊዮን ሊደርስ ይችላል ብለዋል።</p>

<p>የበለጸጉ ሀገሮች እንደ 1970ዎቹ ረሀብ ያጠወለጋቸውን ሰዎች በቴሌቪዥን መስኮት ባለመመልከታቸው ብቻ ችግሩን አቅልለው ሳያዩት አልቀሩም 
የሚል ስጋት እንዳደረባቸው የገለጹት ጠቅላይ ሚኒስትር መለስ አሁን የተጋረጠብን የድርቅ አደጋ ለአንድ ሚሊዮን ሕዝብ እልቂት ምክንያት ከሆነው ከ1977ቱ ድርቅ የከፋ ሊሆን እንደሚችል ጠቁመዋል።</p>

<p>በአሁኑ ጊዜ ለምግብ እጥረቱ የተጋለጡት ወገኖች ቁጥር ከ1977ቱ ወቅት በሦስት እጥፍ ሊበልጥ ይችላል የሚል ስጋት መኖሩን ጠቅላይ ሚኒስትሩ አመልክተዋል። </p>

<p>ይህ በእንዲህ እንዳለ ክርስቲያን ኤይድ ለኢትዮጵያ የተባለው ድርጅት አማካሪ አንድሪው ፔንድልተን ለቢቢሲ በሰጡት መግለጫ የኢትዮጵያ መንግሥት ከረጅም ጊዜ አንስቶ ስለችግሩ አሳሳቢነት ለዓለም ሕዝብ ሲያስጠነቅቅ መቆየቱን ጠቁመው ለጋሾቹ ግን ምላሽ በመስጠቱ ረገድ እጅግ ዘግይተዋል ሲሉ ወቅሰዋል።</p>

<p>አገሪቱ ከአጠቃላይ ገቢዋ አሥር እጁን ለአበዳሪዎች የምትከፍል በመሆኗ ድርቁን ለመቋቋም አቅም እንደሚያንሳት ፔንድልተን ጠቁመው ፍጹም ድሀ ከሆነችው ከዚህም ሀገር ይህን ያህል ከፍተኛ ገንዘብ በብድር ክፍያ ስም መውሰድ ፈፅሞ ተገቢ እንዳልሆነ አመልክተዋል።</p>

<p>መንግሥት ፍጹም ነው ለማለት ባይቻልም ዓለም አቀፍ ኅብረተሰብ ግን 30 ሚሊዮን የሚጠጋ ህዝቧ በአስከፊ ድህነት ውስጥ ለሚገኝባት ኢትዮጵያ ብዙ ማድረግ ይችል ነበር ብለዋል።</p>

<p>ኢትዮጵያ ላቀረበችው የአስቸኳይ እርዳታ ጥሪ መንግሥታት አፋጣኝ ምላሽ ካልሰጡ ከታህሳስ ወር መጀመሪያ ጀምሮ ለተረጂዎቹ የሚሰጠው የእርዳታ እህል ተሟጦ እንደሚያልቅ የዓለም የምግብ ድርጅት አስጠንቅቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 3 ቀን 1995</a></p>

</body>
</html>	














