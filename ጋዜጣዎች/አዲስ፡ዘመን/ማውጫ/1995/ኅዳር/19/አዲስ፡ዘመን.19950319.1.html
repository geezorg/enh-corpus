<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ በየዓመቱ ከ180 ሺ ሔክታር መሬት የማያንስ ደን ይወድማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ በየዓመቱ ከ180 ሺ ሔክታር መሬት የማያንስ ደን ይወድማል</h2>


<p>ኢትዮጵያ ውስጥ በየዓመቱ ከ180 ሺ ሔክታር መሬት የማያንስ ደን ያለአግባብ እንደሚወድም የሕይወታዊ ሀብት ጥበቃ ኢንስቲትዩት ዳይሬክተር አስታወቁ።</p>

<p>የብሔራዊ የደን ሀብት ኮንፍረንስ ትናንት አዲስ አበባ ውስጥ ሲጀመር ዳይሬክተሩ ዶክተር አበበ ደምሴ እንደተናገሩት በአገሪቱ በደን ሀብት ላይ የሚካሄደው ጭፍጨፋ ካልተገታ የደን ውድመት አሳሳቢ ደረጃ ላይ ይደርሳል።</p>

<p>ዳይሬክተሩ እንዳሉት በአገሪቱ ያለው የደን ሀብት ሁኔታ ከጊዜ ወደጊዜ እየቀነሰ በመምጣቱም ችግሩን አሳሳቢ አድርጐታል።</p>

<p>በመሆኑም የተፈጥሮ ሀብትን በተለይም የደን ሀብትን ቀጣይነት ባለው መንገድ ለመያዝና ጥቅም ላይ ለማዋል በጋራ መሥራትና የልምድ ልውውጥ ማድረግ ያስፈልጋል ብለዋል።</p>

<p>በመንግሥት በኩል ለባዮዳይቨርሲቲ በተለይም ለደን ጄኔቲክ ሀብት ትኩረት መስጠቱንና ለዚህም ግልጽ የሆኑ ፓሊሲዎች መውጣታቸውን ተናግረዋል።</p>

<p>የግብርና ምክትል ሚኒስትር አቶ ገብረ መድህን በላይ በበኩላቸው በኢትዮጵያ የተፈጥሮ ሀብት በተለይም የደን ሀብት በተገቢው መንገድ አገልግሎት ላይ እንዲውል ለማድረግ ባለመቻሉ ከፍተኛ የሆነ የተፈጥሮ ውድመት እየደረሰ ነው። የደን ሀብትን ቀጣይነት ባለው ሁኔታ ለመንከባከብና ጥቅም ላይ ለማዋል አልተቻለም ብለዋል።</p>

<p>ለዚህ ደግሞ የሕዝብ ቁጥር መጨመርና የእርሻ መሬት ፍላጐት ማደግ ለደኑ መጥፋት ዋነኛ ምክንያቶች እንደሆኑ ምክትል ሚኒስትሩ ጠቁመው በተለይም ከቀን ወደቀን እያደገ የመጣው በደኖች አካባቢ የመስፋፋት ሁኔታ ችግሩን እንዳባባሰው አመልክተዋል።</p>

<p>በአሁኑ ወቅት በምዕራብ ኢትዮጵያ አርጭባማ አካባቢዎች ያሉ ደኖች በባለሀብቶች ከፍተኛ ትኩረት ማግኘታቸውንና ደኖቹ እየተመነጠሩ በምትኩ የሻይ ቅጠል ምርትና ቡና እየለማባቸው እንደሆነ ተናግረዋል።</p>

<p>የደን ጥበቃና ልማት ለድህነት ቅነሳና የምግብ ዋስትና መረጋገጥ ከፍተኛ ጠቀሜታ ያለው በመሆኑ ከፍተኛ ትኩረት ሊሰጠው እንደሚገባ ጠቁመዋል።</p>

<p>በሕይወታዊ ሀብት ጥበቃ ኢንስቲቲዩት የደንና የውሃ ውስጥ እጽዋት መኖሪያ ኃላፊ አቶ ያየ በቀለ እንደገለጹት የብሔራዊ ኮንፈረንሱ ዓላማ ባለፉት አራት ዓመታት በኢንስቲቲዩቱና በጀርመን የልማት ትብብር የተካሔደው የጥናት ውጤቶችን ይፋ ማድረግ ነው።</p>

<p>በኮንፈረንሱ ላይ 37 ጥናታዊ ጽሑፎች ይቀርባሉ። ይኸው ኮንፈረንስ ወደፊት የአገሪቱን የደን ሀብት ለመጠበቅ መደረግ ስለሚገባው ሁኔታ የመፍትሔ ሀሳብ ይጠቁማል ተብሎ ይጠበቃል።</p>

<p>ለሦስት ቀናት በሚቆየው ኮንፈረንስ ላይ የደን ባለሙያዎች የፖሊሲ አውጪዎች ሌሎች ከተለያዩ መንግሥታዊና መንግሥታዊ ካልሆኑ ድርጅቶች የተውጣጡ የሥራ ኃላፊዎች ተካፋይ ሆነዋል።</p>

<p>ይህ በእንዲህ እንዳለ በሕይወታዊ ሀብት ጥበቃና ምርምር ኢንስቲትዩት ከሦስት ነጥብ ዘጠኝ ሚሊዮን ብር በላይ በሆነ ወጪ የተገነባው የደን ዘረመል /ጂን/ ባንክ ትናንት ተመርቆ ለአገልግሎት በቃ።</p>

<p>ከጀርመን የቴክኒክና ተራድኦ ድርጅት በተገኘ የገንዘብ ድጋፍ የተገነባው ባለሦስት ፎቅ ህንጻ የማቀዝቀዣ ክፍሎች ላቦራቶሪና ሌሎች ቢሮዎች አሉት።</p>

<p>በአገሪቱ በዓይነቱ የመጀመሪያ የሆነውን የደን ዘረመል /ጂን/ ባንክ መርቀው የከፈቱት በሚሊስትር ማዕረግ የምክትል ጠቅላይ ሚኒስትርና የገጠር ልማት ሚኒስትር አማካሪ ፕሮፌሰር መሥፍን አበበና በኢትዮጵያ የጀርመን አምባሳደር ሒልጋግራፍን ስትራችዊትስ ናቸው።</p>

<p>ፕሮፌሰር መሥፍን በዚሁ ጊዜ እንደተናገሩት የደን ባንኩ በአገሪቱ እየተመናመነ የመጣውን የደን ሀብት ለመከላከል ዋነኛ እርምጃ ነው።</p>

<p>በአገሪቱ የሚገኙትን ልዩ ልዩ ዓይነት የደን ሀብቶችንና የእንጨት ዝርያዎችን ከጥፋት ለመታደግና በዘላቂ መንገድ በጥቅም ላይ ለማዋል እንደሚያስችልም ገልፀዋል።</p>

<p>በአገሪቱ ክህነትን ለመቀነስና የምግብ ዋስትናን ለማረጋገጥ የደን ሀብትን በጥቅም ላይ ለማዋል አስተዋጽኦ እንዳለው አስታውቀዋል።</p>

<p>የሕይወታዊ ሀብት ጥበቃና ምርምር ኢንስቲትዩት ዋና ሥራ አስኪያጅ ዶክተር አበበ ደምሴ በሥነሥራአቱ ላይ እንደተናገሩት በኢትዮጵያ ሰባት ሺ ያህል የእጽዋት ዝርያዎች እንዳሉ ይገመታል።</p>

<p>ከነዚህም የእጽዋት ዝርያዎች ውስጥ 12በመቶው በኢትዮጵያ ብቻ እንደሚገኙ ጠቅሰው በርካታ የእጽዋትና የእንሣት ዝርያዎችም በኢትዮጵያ ብቻእንደሚገኙ አስረድተዋል።</p>

<p>በኢትዮጵያ የጀርመን የቴክኒክ ተራድኦ ድርጅት (ጂቲዜጅ) ዳይሬክተር ቶማስ ላባን የባንኩ መሠራት በአገሪቱ የተፈጥሮ ሀብትን በዘላቂነት ለመጠቀምና የምግብ ዋስትናን ለማረጋገጥ የተነደፈው የልማት ስትራቴጂ አካል ነው ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 19 ቀን 1995</a></p>

</body>
</html>	














