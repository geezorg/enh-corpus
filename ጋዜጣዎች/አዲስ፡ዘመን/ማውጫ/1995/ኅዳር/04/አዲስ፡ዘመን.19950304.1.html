<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ባንክ በውጪ የቡና ንግድ ላይ የነበረውን የዋጋ ቁጥጥር ማንሳቱን አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብሔራዊ ባንክ በውጪ የቡና ንግድ ላይ የነበረውን የዋጋ ቁጥጥር ማንሳቱን አስታወቀ</h2>


<p>የኢትዮጵያ ብሔራዊ ባንክ ወደ ውጪ በሚላክ ቡና መጠንና ሽያጭ የዋጋ ዲፈርንሻል ወይም የልዩነት ስሌት መሠረት በማድረግ የቡና ጠቋሚ ዋጋ የሚወሰንበትን አሠራር ከዛሬ ጀምሮ ለጊዜው ማቋረጡን የባንኩ ገዢ አስታወቁ፣ ቡና ላኪዎች ባገኙት የተሻለ ዋጋ የሽያጭ ኮንትራት ሲዋዋሉ እንደሚችሉ ገለፁ።</p>

<p>የባንኩ ገዢ አቶ ተክለወልድ አጥናፉ ትናንት እንዳስታወቁት ባንኩ በቁጥጥር አሠራሩ ማሻሻያ ያደረገው በዓለም የቡና ገበያ ላይ የሚታየውን ከፍተኛ የቡና አቅርቦትና የዋጋ ማሽቆልቆል በማገናዘብ ወደ ውጪ የሚላከውን የቡና መጠን ከፍ ለማድረግ ነው።</p>

<p>ባንኩ በተሰጠው ኃላፊነት መሠረት ወደ ውጭ የሚላክ የቡና መጠንና ከሽያጩ የሚገኘው የውጭ ምንዛሪ እንዲያድግ አሠራሩን በየጊዜው እየገመገመ ማስተካከያዎችን ሲያደርግ መቆየቱን የጠቆሙት ገዢው ከዛሬ ጀምሮ ቡና ላኪዎች ባገኙት የተሻለ ዋጋ የሽያጭ ኮንትራት ሊዋዋሉ እንደሚችሉ አስታውቀዋል።</p>

<p>ይሁን እንጂ ቡና ሻጭና ገዢ በሚገቡት የኮንትራት ዋጋ ላይ ቁጥጥር ባይኖርም ለዋጋ ክትትል እንዲያመች በነበረው አሠራር መሠረት በባንኩ መመዝገብና የመላኪያ ፈቃድ ማውጣት እንደሚኖርባቸው አሳስበዋል።</p>

<p>አዲስ አሠራር በጊዜያዊነት የተጀመረ መሆኑንና በዓለም የቡና ገበያ የሚታዩ ሁኔታዎች በየሩብ ዓመቱ እየተገመገሙ እንዳስፈላጊነቱ ማስተካከያ እንደሚደረግ አቶ ተክለወልድ ጠቁመዋል።</p>

<p>መንግሥት ከዚህ አኳያ በቅርቡ ከወሰዳቸው ርምጃዎች መካከል 6 ነጥብ 5 በመቶ የነበረውን የቡና ሱር ታክስን ከሰኔ 27 ቀን 1994 ዓ.ም ጀምሮ ሙሉ በሙሉ ማንሳቱንና 5 በመቶ የነበረውን "ዊዝ ሆልዲንግ" ታክስ ካለፈው ሐምሌ 1 ጀምሮ ወደ 2 በመቶ ዝቅ ማድረጉ እንደሚጠቀስ ጠቁመዋል።</p>

<p>ወደ ውጪ ከሚላክ ቡና የሚገኘው የውጪ ምንዛሪ በአግባቡ ገቢ መሆኑን ለማረጋገጥ በዕዝ ኢኮኖሚ ሥር ቡና ላኪዎች የሽያጭ ኮንትራት የሚስማሙበት በኢትዮጵያ ብሔራዊ ባንክ ይሰጥ በነበረው ጠቋሚ ዋጋ መሠረት ብቻ እንደነበር አስታውሰዋል።</p>

<p>ወደ ገበያ ኢኮኖሚ ሽግግር ከተደረገ በኋላ ደግሞ በቡና ዋጋ ልዩነት ወይም ዲፈረንሻል ላይ የተመሠረተ ቁጥጥር ይካሄድ የነበረው ተጠሪነቱ ለኢትዮጵያ ብሔራዊ ባንክ የበላይ አስተዳደር በሆነና ከባንኩ በቡናና ሻይ ባለሥልጣን ከኢትዮጵያ ቡና ላኪ ድርጅትና ከኢትዮጵያ ቡና ላኪዎች በተውጣጣ ኮሚቴ መሆኑን ከባንኩ ገዢ ገለጻ ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 4 ቀን 1995</a></p>

</body>
</html>	














