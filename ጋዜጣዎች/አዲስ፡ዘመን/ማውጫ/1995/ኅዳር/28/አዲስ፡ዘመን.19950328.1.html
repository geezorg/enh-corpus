<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከእንስሳት ሀብት የምታገኘው ዓመታዊ የውጭ ምንዛሪ መጠን ከ400 ሚሊዮን አይበልጥም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከእንስሳት ሀብት የምታገኘው ዓመታዊ የውጭ ምንዛሪ መጠን ከ400 ሚሊዮን አይበልጥም</h2>


<p>ኢትዮጵያ በዓመት ሁለት ነጥብ አንድ ቢሊዮን ብር ገቢ ማግኘት የሚያስችላት የእንስሳት ሀብት ቢኖራትም በተለያዩ ችግሮች የተነሳ ከእንስሳት ሀብት እስካሁን የምታገኘው ዓመታዊ የውጭ ምንዛሪ መጠን ከ400 ሚሊዮን ብር እንደማይበልጥ የእንስሳት ገበያ ባለሥልጣን ገለፀ።</p>

<p>በባለሥልጣኑ የገበያ ጥናትና ማስፋፊያ መምሪያ ኃላፊ አቶ በላቸው ሁሪውሳ የተጠናከረ ሀገር አቀፍ የእንሰሳት ገበያ መረጃ ሥርዓት ለመዘርጋት በአዳማ ከተማ የሁለት ቀናት የግንዛቤ ማዳበሪያ ዓውደጥናት ትናንት ሲጀመር እንደገለጹት ኢትዮጵያን በጐችና፣ ፍየሎች 7 ሚሊዮን የጋማ ከብት፣ አንድ ሚሊዮን ግመልና 58 ሚሊዮን ዶሮዎች አሏት።</p>

<p>ሀገሪቱ የእንስሳት ሀብቷን በአግባብ ጥቅም ላይ ማዋል ብትችል የቁም ከብት ሥጋ ቆዳና ሌጦ ለውጭ ገበያ በመላክ በዓመት ሁለት ነጥብ አንድ ቢሊዮን ብር ማግኘት እንደምትችል አመልክተው ባለፈው ዓመት ያገኘችው የውጭ ምንዛሪ ግን 437 ነጥብ ዘጠኝ ሚሊዮን ብር ብቻ መሆኑን ገልጸዋል።</p>

<p>ሕገ ወጥ የቁም እንስሳት ንግድ የእንስሳት በሽታ የኮረንቲን አገልግሎት አለመስፋፋት የተጠናከሩ ላኪዎች በብዛት አለመኖር በከብት አርቢዎችና በላኪዎች መካከል በቂና የተደራጀ ገበያ መረጃ ሥርዓት አለመኖር ለገቢው ማነስ ዋና ዋና ችግሮች መሆናቸውን አስታውቀዋል።</p>

<p>ከአፋር ከሶማሌና ከቦረና አካባቢዎች ወደ አጐራባች ሀገሮች በሚወጣው ሕገ ወጥ የቁም እንስሳት በንግድ ብቻ ኢትዮጵያ በዓመት 917 ሚሊዮን ብር እንደምታጣም ጠቁመዋል።</p>

<p>መንግሥት ለእንስሳት ሀብት ልዩ ትኩረት በመስጠቱ የእንስሳት ገበያ ባለሥልጣን በአምስት ሚሊዮን ብር ወጪ በቦረናና በሶማሌ ክልል በሊባን ዞን የሁለት ዓመት የእንስሳት ገበያ ዋጋ መረጃ ፓይለት የፕሮጀክ መዘርጋቱን ገልጸው የፕሮጀክቱን ዓላማ ይዘትና የአፈጻጸም አቅጣጫ ግንዛቤ ለማስጨበጥ ዓውደ ጥናቱ መዘጋጀቱን አስታውቀዋል።</p>

<p>ፓይለት ፕሮጀክቱ በተለይ ለከብት አርቢው ኅብረተሰብ የሀገር ውስጥናዓለም አቀፍ የእንስሳት ዋጋ መረጃ መስጠት ለአዲስ አበባ ነጋዴዎችና ላኪዎች የቦረናና የሶማሌ የእንስሳት ገበያ መረጃን በማቅረብ ሰፊ የግብይት ሥራአት ፈጥሮ የአርብቶ አደሩን የኑሮ ደረጃ ለማሻሻ የጐላ ጠቀሜታ እንዳለው አመልክተዋል።</p>

<p>የኢትዮጵያ ቁም እንስሳት ሥጋ ቆዳና ሌጦ በምዕራብ አውሮፓ ደቡብ ምሥራቅ ኤሽያና አሜርካ ጥሩ ተቀባይነት እንዳለው ጠቁመው በመካከለኛው ምሥራቅ ሀገሮች በዓመት 206 ሜትሪክ ቶን እንስሳትና የእንስሳት ውጤቶችመላክ የሚቻልበት ሰፊ ገበያ መኖሩን ገልጸዋል።</p>

<p>በምክትል ሚኒስትር ማዕረግ የእንስሳት ገበያ ባለሥልጣናት ሥራ አስኪያጅ አቶ ጌታቸው ተክለመድህን ዓውደ ጥናቱን ሲከፈት እንዳስታወቁት ሀገራችን ሰፊ የእንስሳት ሀብት ቢኖራትም ከዘረፋ የምታገኘው ጥቅም በግብርና ከሚገኘው የውጭ ምንዛሪ ውስጥ 12 በመቶ ያህሉን ብቻ የሚሸፍን ነው።</p>

<p>የኢትዮጵያ ፌዴራላዊ መንግሥት የእንስሳት ሀብታችንን በአግባቡ ጥቅም ላይ ለማዋል ምቹ የኢኮኖሚ ፖሊሲና የገጠር ልማት ስትራቴጂ ቀርጾ ሥራ ላይ ማዋሉን ጠቁመው ከግብርናው ስትራቴጂ የተጣጣመና የተቀናጀ የእንስሳት ሀብት ልማት ስትራቴጂ መዘጋጀቱንም አስታውቀዋል።</p>

<p>ለእንስሳት ገበያ መረጃ ፓይለት ፕሮጀክት ተግባራዊነት ተገቢ ድጋፍ በማድረግ ላይ የሚገኘው የአሜሪካን ዓለም አቀፍ ተራድኦ ድርጅት ተወካይ ሚስተር ከኔት ዳክዎርዝ እንደገለጹት ኢትዮጵያ የእንስሳት ሀብቷን ጥቅም ላይ በማዋል የህዝቧ ኑሮ እንዲሻሻል በሚደረገው ጥረት ድርጅታቸው ተገቢ እገዛ ያደርጋል።</p>

<p>በዓውደ ጥናቱ ላይ ከነገሌና ሞያሌም ሻሸመኔም ወናጐናም አዲስ አበባም የተውጣጡ ከ50 የሚበልጡ የግብርና የገጠር መሠረተ ልማት የማዘጋጀት ቤትና የፋይናንስ ኃላፊ ላኪዎችና የሚመላከታቸው አካላት ተሳትፈዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 28 ቀን 1995</a></p>

</body>
</html>	
