<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ ሩሲያ የጋራ ኮሚሽን ስብሰባ የተለያዩ ስምምነቶችን እንደሚያጸድቅ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ ሩሲያ የጋራ ኮሚሽን ስብሰባ የተለያዩ ስምምነቶችን እንደሚያጸድቅ ይጠበቃል</h2>


<p>የኢትዮጵያና የሩስያ የጋራ ኮሚሽን ስብሰባ በተለያዩ ጉዳዮች ላይ በመወያየት ስምምነቶች ላይ ተብሎ እንደሚጠበቅ የንግድና ኢንዱስትሪ ሚኒስትር አስታወቁ።</p>

<p>የኢትዮ ሩስያ ዶሚሽን ሁለተኛ ስብሰባ ትናንት አዲስ አበባ ውስጥ በሒልተን ሆቴል ሲጀመር የንግድና ኢንዱስትሪ ሚኒስትሩ አቶ ግርማ ብሩ እንደተናገሩት በሁለቱ አገሮች የጋራ ኮሚሽን ስብሰባ የንግድ ምጣኔ ሀብታዊ የኢንዱስሪ የሳይንስና የቴክኒክ ልማት የትብብር ስምምነቶች ላይ በመወያየት እንደሚያጸድቅ ይጠበቃል።</p>

<p>ለሁለት ቀናት የሚካሔደው የሁለቱ አገሮች የጋራ ኮሚሽን ስብሰባ በንግድ በኢንዱስትሪ በግብርና በቀንድ ከብት ልማት በማዕድንና ኢነርጂ መስኮች ላይ እንደሚወያይም ገልፀዋል።</p>

<p>በተለይም ሩሲያ ኢትዮጵያ ውስጥ በግብርና በማዕድን ልማት ባላት ልምድ ለሁለት መስኮች ከፍተኛ ትኩረት እንደሚሰጠው አስታውቀዋል።</p>

<p>አቶ ግርማ እንደተናገሩት በኢትዮጵያ በግብርና በማዕድን በኢነርጂ በኮንስትራክሽንና በሌሎችም መስኮች ያለውን ከፍተኛ ሀብት በጥቅም ላይለማዋል የሁለቱ አገሮች ትብብር ወሳኝነት አለው።</p>

<p>በሁለቱ አገሮች መንግሥታት መካከል ያለው ትብብር በሁለቱም አገራት የንግድ ማኅበረሰብ መታገዝና የንግድ ምክር ቤቶቻቸው ትብብር መመስረትእንዳለባቸው አመልክተዋል።</p>

<p>የሩስያ ፌዴሬሽንን ልዑክ የመሩት የአገሪቱ የትምህርት ሚኒስትር ፈሊፓቭ ቭላድሚር ሚሻኢሎቪች በሁለቱ አገራት መካከል ያለውን ትብብር ወደ ላቀ ደረጃ ለማሳደግ የሁለትዮሽ ትብብሩን ማሻሻል እንደሚያስፈልግ አስታውቀዋል።</p>

<p>የሁለቱ አገሮች የጋራ ኮሚሽን ሁለተኛ ስብሰባ በሁለቱ አገራት መካከል በምጣኔ ሀብታዊና በንግድ ያለውን ትብብር ለማጐልበት ያስችላል የሚል እምነት እንዳላቸውም ገልፀዋል።</p>

<p>በሁለቱ አገራት ንግድ ምክር ቤቶች መካከል ትብብር መመስረቱም ግንኙነቱን ለማሳደግ እንደሚያስችል አመልክተዋል።</p>

<p>በማዕድንና በኃይል ማመንጫ መስኮች እንዲሁም በአነስተኛና በመካከለኛ ንግድ ተቋማት ሁለቱ አገሮች ሊተባበሩባቸው የሚችሉባቸው ሰፊ እድሎች እንዳሉም ተናግረዋል።</p>

<p>የኢትዮጵያ የሩሲያ የጋራ የሚኒስትሮች ኮሚሽን ስብሰባ ዋነኛ ተግባሩ ሁለቱ አገሮች የደረሱበትን የትብብር ስምምነት መፈራረም መሆኑንም ሚኒስትሩ ፊሊፓቭ ቭላድሚር በኮሚሽኑ ስብሰባ ላይ ለመገኘት ትናንት አዲስ አበባ ሲገቡ ቦሌ ዓለም አቀፍ አውሮፕላን ማረፊያ በሰጡት መግለጫ አስታውቀዋል።</p>

<p>ሁለቱ አገሮች ትብብር የሚያደርጉባቸው እነዚህ ስምምነቶች የሁለቱ አገር ባለሙያዎች በጋራ በመሆን ያዘጋጁት መሆኑንም ገልፀዋል።</p>

<p>የመጀመሪያው የኢትዮጵያና የሩስያ ፌዴሬሽን የጋራ የሚኒስትሮች ኮሚሽን ስብሰባ የተካሔደው ከሁለት ዓመት በፊት በሞስኮ ከተማ ነበር።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 20 ቀን 1995</a></p>

</body>
</html>	














