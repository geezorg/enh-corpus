<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በዝናብ ዕጥረት ሳቢያ የተከሰተውን ድርቅ በመቋቋም አጥጋቢ ውጤት ማሰመዝገቧ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በዝናብ ዕጥረት ሳቢያ የተከሰተውን ድርቅ በመቋቋም አጥጋቢ ውጤት ማሰመዝገቧ ተገለጸ</h2>


<p>ኢትዬጵያ በዝናብ እጥረት ሳቢያ የተከሰተውን ድርቅ ለመቋቋም አጥጋቢ የሆነ የቅድመ ማስጠንቀቂያ ሥርዓት በመዘርጋት የተሳካ የምግብ እህል ስርጭት እያካሄደ መሆኑን የእንግሊዝ የሕፃናት አድን ድርጅት አስታወቀ።</p>

<p>ድርጅቱ ትናንት ለኢዜአ በላከው መግለጫ እንዳስታወቀው አገሪቱ በዝናብ እጥረት ለጋሽ አገሮች እርዳታ እንዲያደርጉ ባቀረበቸው ጥሪ መሠረት በሕዝቡ ላይ የከፋ ጉዳት እንዳይደርስ የበኩሏን አድርጋለች።</p>

<p>ድርጅቱ እንዳለው በሚቀጥሉት ሶስት ወራት የምግብ ስርጭቱ በአሁኑ መልክ ከቀጠለ ችግሩ ለጊዜው ቢሆን ከቁጥጥር ውጪ ሊሆን አይችልም።</p>

<p>ዓለም አቀፉ ኅብረተሰብ በአገሪቱ ላይ የደረሰው ጉዳት እንዲረዳ በርካታ ማሳሰቢያዎች መስጠቱን ጠቁሞ በአሁኑ ወቅት ያለው የምግብ እጥረት ተባብሶ ወደ ከፋ ሰባአዊ ቀውስ ቢሸጋገር ኃላፊነት ያለበት መሆኑን አስታውቋል።</p>

<p>ድርጅቱ ባለፉት ሶስት ወራት ከእንግሊዝ አቀፍ የልማት ድርጅት የተሰጠውን ስድስት ሺ ሜትሪክ ቶን የምግብ እርዳታ ሥርጭት መጀመሩን አመልክቷል።</p>

<p>ባለፉት ስድስት ወራት በአገሪቱ የተከሰተውን የድርቅ ሁኔታ አሳሳቢ እንደነበር ያመለከተው ድርጅቱ እስከ መጪው የፈረንጆች አዲስ ዓመት 10ሚሊዮን ያህል ሰዎችን ለጉዳት ሊያጋልጥ እንደሚችልም አስታውቋል።</p>

<p>የአፋር፣ የምሥራቅ፣ ሐረርጌ፣ ቆላማ ቦታዎች የሰሜን ወሎና ትግራይ ደጋማ ቦታዎችና የደቡብ ምዕራብ ክፍሎች ድርቁ በዋነኛነት የተከሰተባቸው መሆኑን ድርጅቱ ገልጿል።</p>

<p>በሌላ በኩል ደግሞ ከኢትዮጵያ የሰብል ምርት ውስጥ አንድ ስድስተኛው በድርቅ መውደሙን የተባበሩት መንግሥታት የዜና አውታር(ኤርኒ) ገልጿል።</p>

<p>ሰባአዊ ድርጅቶችን በመጥቀስ የዜና አውታሩ እንደዘገበው የሰብል ምርት መውደሙ በአሁኑ ወቅት በአገሪቱ የተከሰተውን የምግብ እህል እጥረት ያባብሰዋል።</p>

<p>የተባበሩት መንግሥታት የምግብ ፕሮግራም ባደረገው የቅድመ አሰሳ በኢትዮጵያ በርካታ ሰብል ከሚሰበሰብበት ዋናው የምርት ወቅት መኸር ዘንድሮ 15 በመቶው ፍሬ ሳያፈራ ቀርቷል።</p>

<p>ከ65 ሚሊዮን ሕዝብ ውስጥ አንድ ሦስተኛው የምግብ ቀለቡን የሚያገኘው ከዚህ ከመኸር ምርት እንደሆነ ዘገባው ጠቁሟል። የዓለም ምግብ እህል ዋጋም ሊጨምር እንደሚችል ስለሚገመት በርካታ ኢትዮጵያውያንን ሊጐዳ ይችላል ብሏል።</p>

<p>በድርጅቱ ግምት መሠረት በመጪው አዲስ የፈረንጆች ዓመት 14 ሚሊዮን ለሚሆን ሕዝብ ሁለት ሚሊዮን ቶን የምግብ እህል እርዳታ ያስፈልገዋል።</p>

<p>በተባበሩት መንግሥታት የኢትዮጵያ የድርቅ አደጋ ድንገተኛ ደራሽ ቡድን እንደገለጸው ከሆነ በአገሪቱ ቆላማ ሥፍራ ያለው የሰብል ምርት ሙሉበሙሉ ወድሟል።በአንዳንድ ሥፍራ የማሽላ ምርት ከ60 እስከ መቶ የሚሆን ውድመትም ደርሶበታል ብሏል።</p>

<p>ይህ በእንዲ እንዳለ በሶማሌ ብሔራዊ ክልላዊ መንግሥት በሚገኘው ሽንሌ ዞን ውስጥ 284 ሺ 224 ሕዝብ አስቸኳይ የምግብ እህል እርዳታ እንደሚያስፈልገው የዞኑ መስተዳድር አስታወቀ። ከተረጂዎቹ መካከል 52 ሺ 478 የሚሆኑት የቅርብ ክትትል የሚሹ ሕፃናት እመጫትና ነፍሰጡር ሴቶች እንዲሁም አረጋውያን እንደሚገኙበት መግለጹ የጋዜጣው ሪፖርተር ሰለሞን ጥዑመልሳን ከሥፍራው ዘግቧል።</p>

<p>ከድሬደዋ 162 ኪ.ሜ ርቀት ላይ የምትገኘውና አይሻ የተባለውን ወረዳ የኢትዮጵያ ፕሬስ ድርጅት ጋዜጠኛ ቡድን ትናንት በጐበኘበት ወቅት የሸንሌ ዞን ምክትል አስተዳዳሪ ኤሊያስ መሐመድ በሰጡት መግለጫ በአካባቢው ለሦስት ዓመታት ያህል ዝናብ ባለመጣሉ የረሃብ አደጋው መከሰቱን ጠቁመው ይህም በርካታ ወገኖችን ለተረጂነት ዳርጓል ብለዋል።</p>

<p>ድርቁ በ1977 ዓ.ም ከተከሰተው ጋር ተመሳሳይ ነው ያሉት አቶ ኤሊያስ እየተላከ ያለው የእርዳታ መጠን ከተረጂው ሕዝብ ቁጥር ያለፈ መሆኑን ገልፀዋል። እርዳታ ያላገኙ ወረዳዎች መኖርቸውንም ጠቁመዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 18 ቀን 1995</a></p>

</body>
</html>	














