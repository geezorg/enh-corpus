<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከዓለም ሦስተኛ ለወጣው የኢትዮጵያ አትሌቲክስ ቡድን ደማቅ አቀባበል ተደረገለት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከዓለም ሦስተኛ ለወጣው የኢትዮጵያ አትሌቲክስ ቡድን ደማቅ አቀባበል ተደረገለት</h2>


<p>በፈረንሳይ ፓሪስ በተካሄደው ዘጠነኛው የዓለም አትሌቲክስ ሻምፒዮና ተካፍሎ ከምንጊዜውም የላቀ ውጤት ያስመዘገበው የኢትዮጵያ አትሌቲክስ ቡድን ትናንት ደማቅ አቀባበል ተደረገለት።</p>

<p>ባለፈው ማክሰኞ ሌሊት አዲስ አበባ የገባው የአትሌቲክስ ቡድን ትናንት በአዲስ አበባ ስታዲየም ለክብሩ በተዘጋጀለት የአቀባበል ሥነ ሥርዓት ላይ የተወካዮች ምክር ቤት ምክትል አፈጉባኤ ዶክተር ጴጥሮስ ኦላንጐ፣ የአዲስ አበባ ከተማ አስተዳደር ከንቲባ አቶ አርከበ እቁባይ፣ የወጣቶች የስፖርትና የባህል ሚኒስትር አምባሳደር ተሾመ ቶጋ ሚኒስትሮች፣ ጥሪ የተደረገላቸው እንግዶችና በብዙ አስር ሺዎች የሚቆጠሩ የአዲስ አበባ ከተማ ነዋሪዎች ተገኝተዋል።</p>

<p>አቶ አርከበ እቁባይ በአቀባበል ሥነ ሥርዓቱ ላይ ባደረጉት ንግግር፣ የኢትዮጵያ አትሌቶች በፓሪሱ ሻምፒዮና የተጣለባቸውን ኃላፊነት በሚገባ ተወጥተው ያስመዘገቡት ውጤት የሚደነቅና አርአያነቱ የጐላ በመሆኑ የአዲስ አበባ ጊዜያዊ አስተዳደር ከፍተኛ ደስታ እንደተሰማው ገልጸዋል።</p>

<p>የአገሪቱን እድገት ለማፋጠን በሚደረገው ጥረት ውስጥ ስፖርት ከፍተኛ ሚና የሚጫወት በመሆኑ መንግስት አስፈላጊውን ድጋፍ ሁሉ ለማድረግ ቁርጠኝነቱ አለው ያሉት ከንቲባ አርከበ የአዲስ አበባ ከተማ ነዋሪዎችን በተለያዩ የስፖርት እንቅስቃሴዎች በማሳተፍ የነገ ተተኪ ስፖርተኞችን ለማፍራት አስተዳደሩ ተገቢውን ትኩረት መስጠቱን አመልክተዋል። በከተማዋ ውስጥ የሚካሄዱ የስፖርት እንቅስቃሴዎችን የሚመሩ አካላት በአሥሩም ክፍለ ከተማዎች መደራጀታቸውን አስታውቀዋል። የስፖርት ማዘውተሪያ ስፍራዎችንም ለማስፋፋት አስተዳደሩ ከያዛቸው ቁልፍ ተግባራት አንዱ መሆኑን አስረድተዋል።</p>

<p>የወጣቶች የስፖርትና ባህል ሚኒስትር አምባሳደር ተሾመ ቶጋ በበኩላቸው፣ አበበ ቢቂላ ከ40 ዓመት በፊት በሮም አደባባይ የለኮሰው የድል ችቦ በቀጣይ ኦሎምፒኮችና በታላላቅ የዓለም ሻምፒዮናዎች ይበልጥ እየደመቀ መምጣቱን አመልክተዋል። ፓሪስ ላይ በተካሄደው ዘጠነኛው የዓለም አትሌቲክስ ሻምፒዮና የተገኘው ውጤት ኢትዮጵያ ከዓለም ሦስተኛ ለመሆን የቻለችበት ብቻ ሳይሆን አትሌቶቹ እጅግ በረቀቀ ቴክኖሎጂና በከፍተኛ መዋዕለ ንዋይ እየታገዙ ሥልጠና ያገኙትን የበለፀጉ አገሮች ስፖርተኞችን በልጠው የታዩበት በመሆኑ ድሉን ልዩ እንደሚያደርገው ገልጸዋል። አያይዘውም ነባር አትሌቶች ከወጣትና ተተኪ አትሌቶች ጋር በመቀናጀት ፓሪስ ላይ የሲድኒና የኤድመንተኑን አሸናፊነት ይበልጥ አስተማማኝ ማድረጋቸው ቀጣይ ውድድሮችን በጉጉት እንዲጠበቁ ምክንያት ሆኗል ብለዋል።</p>

<p>አምባሳደር ተሾመ አያይዘውም እንደ አትሌቶቻችን በፍቅርና በአንድነት ተሳስረን ድህነትን ለማስወገድና ፈጣን ልማትን ለማምጣት እንነሳ ሲሉ መልዕክት አስተላልፈዋል።</p>

<p>አትሌቶቹና የልዑካን ቡድኑ አባላት አዲስ አበባ ላይ የተደረገላቸው አቀባበል ከጠበቁት በላይ በመሆኑ እጅግ መደሰታቸውን ገልጸው "ሕዝቡ ያሳየን ፍቅርና ያደረገልን ድጋፍ የበለጠ ጠንክረን እንድንሠራ የሚያደርገን ነው" ብለዋል። በፓሪስ የሚኖሩ ኢትዮጵያውያንንና የኢትዮጵያ ወዳጆች ለድሉ መገኘት ያልተቋረጠ ድጋፍ እንዳደረጉ ለጋዜጣው ሪፖርተሮች ገልጸዋል። በዚህ አጋጣሚም ፈረንሳውያን ከአገራቸው ቀጥሎ ለኢትዮጵያ አትሌቶች ትልቅ ቦታ በመስጠታቸውም ምስጋናቸውን አቅርበዋል። በተለይም አትሌት ጥሩነሽ ዲባባና ቀነኒሳ በቀለ ለመጪው አህጉራዊ ውድድሮችና ለአቴንስ ኦሎምፒያድ ልምምዳቸውን በቅርቡ እንደሚጀምሩና የኢትዮጵያ ሰንደቅ ዓላማ ከፍ ብሎ እንዲውለበለብ ጥረታቸውን አጠናክረው እንደሚቀጥሉ አረጋግጠዋል።</p>

<p>አትሌቶቹና የልዑካን ቡድኑ አባላት ካረፉበት አራራት ሆቴል በተዘጋጀላቸው ልዩ ግልጽ ተሽከርካሪ ሆነው አዲስ አበባ ስታዲየም እስኪደርሱ ድረስ በየመንገዱ ዳር ሲጠብቃቸው የነበረው ኅብረተሰብ ከፍተኛ አድናቆትና አክብሮቱን ገልጾላቸዋል። ኅብረተሰቡ ደስታውን የገለጸው "ታላላቅ አትሌቶች ታላቅ ድል፣ በጀግኖች አትሌቶቻችን እንኮራለን፣ የኃይሌ ገ/ሥላሴ ብቃት ይደንቃል፣ ከኋላ ተነስተሽ ከፊት የምትቀድሚ ጥሩነሽ ዲባባ" የሚሉ መፈክሮችን በማሰማት ነው። የመከላከያ፣ የፖሊስና የራሚድ የሙዚቃ ባንዶች የተለያዩ ጥዑመ ዜማዎችን በማሰማት ለአቀባበል ሥነ ሥርዓቱ ልዩ ድምቀት ሰጥተውታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 29 ቀን 1995</a></p>

</body>
</html>	














