<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሕፃናት ወንዶች ላይ የወሲብ ጥቃት በፈጸመ እንግሊዛዊ ላይ እስራት ተፈረደበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሕፃናት ወንዶች ላይ የወሲብ ጥቃት በፈጸመ እንግሊዛዊ ላይ እስራት ተፈረደበት</h2>


<p>ለአካለ መጠን ባልደረሱ 15 ወንድ ሕፃናት ላይ የወሲብ ጥቃት በፈፀመ አንድ እንግሊዛዊ ላይ የፌዴራሉ ከፍተኛ ፍርድ ቤት በዘጠኝ ዓመት ጽኑ እስራት እንዲቀጣ ትናንት ውሳኔ ሰጠ።</p>

<p>አንደኛ ወንጀል ችሎት ዴቪድ አለን ክርስቲ በተባለው ተከሳሽ ላይ የጽኑ እሥራት ቅጣቱን የወሰነው በታዳጊ ወንድ ሕጻናቱ ላይ ሌላ ጓደኛውን ጨምሮ የወሲብ ጥቃት መፈጸሙ በማስረጃ በመረጋገጡ ነው።</p>

<p>ተከሳሹ በክሱ ከተጠቀሱት ወንድ ሕጻናት ውስጥ ስድስቱን ወደ መታጠቢያ ቤት በመውሰድና ሰውነታቸውን ካጠበ በኋላ በእንግዳ ቤትና በመኝታ ክፍሉ ውስጥ እያስገባ በተደጋጋሚ የወሲብ ጥቃት የፈጸመባቸው መሆኑን ፍርድ ቤቱ በውሳኔው ገልጿል።</p>

<p>በአራቱ ሕጻናት ላይ ደግሞ ከ1986 እስከ 1989 ዓ.ም በነበሩት ጊዜያት በወሎ ሐይቅ አካባቢ በሚገኘው ጃሬ የሕፃናት ማዕከል፣ በአዲስ አበባና በናዝሬት ተመሳሳይ የወሲብ ጥቃት ማካሄዱን ፍርድ ቤቱ አመልክቷል።</p>

<p>ተከሳሹ የወሲብ ጥቃቱን በሕጻናቱ ላይ የፈመፀመው ወደ ውጭ አገር እወስዳችኋለሁ የሚል ተስፋ በመስጠት መሆኑን አትቷል።</p>

<p>የሚጠጣና የሚጨስ አደንዛዥ ኬሚካልና ዕጽ እንዲሁም ሌሎች ጥሩ የሚመስሉ ነገሮችን በመስጠት ሕፃናቱ ለመቃወምና ለመከላከል እንዳይችሉ በማድረግ ድርጊቱን የፈፀመ መሆኑን ፍርድ ቤቱ ገልጿል።</p>

<p>ድርጊቱ የተፈጸመው ክፉውንና ደጉን ለይተው በማያውቁ፣ እሱን አምነው በእርሱ ሥልጣንና ኃላፊነት ስር የወደቁ፣ የተከሳሹን እንክብካቤና የቅርብ ክትትል በሚሹት ሕፃናት ላይ እንደሆነ ተመልክቷል።</p>

<p>ሕጻናቱን ኮትኩቶ ለማሳደግና የወደፊት ሕይወታቸውን ለማመቻቸት የተሰጠውን ኃላፊነት በሕጻናቱ አዕምሮና አካላቸው ላይ የተለያዩ የጤና ችግሮች እንዲደርስባቸው ለማድረግ ምክንያት የሆነውን የወሲብ ጥቃት ለመፈጸም የተጠቀመበት መሆኑን ፍርድ ቤቱ ለመገንዘብ መቻሉን አትቷል።</p>

<p>ተከሳሹ የፈፀመው የወንጀል ድርጊት ቅጣቱን አክብዶ ለመወሰን የሚያስችሉ ምክንያቶችን ያካተተ በመሆኑ አቃቤ ሕግ በጠየቀው መሠረት ቅጣቱ ከብዶ ሊወሰንበት የሚገባ መሆኑን ፍርድ ቤቱ ተገንዝቧል።</p>

<p>ተከሳሹ በዚህ ጉዳይ ከታሰረበት ከመስከረም ሁለት ቀን 1994 ዓ.ም ጀምሮ በሚታሰብ በዘጠኝ አመት ጽኑ እስራት እንዲቀጣ ወስኗል።</p>

<p>የተከሳሹ ጠበቃ ግለሰቡ ቅጣቱን አገሩ ሔዶ እንዲፈጽም እንዲደረግ በማለት ያቀረቡትን አቤቱታ ፍርድ ቤቱ ውድቅ አድርጐታል።</p>

<p>ተከሳሹ ጥፋተኛ የተባለበት የህግ አንቀጽ እጅግ ቢያንስ የሦስት ዓመት እሥራት ሆኖ እስከ አሥር ዓመት ሊደርስ የሚችል ጽኑ እስራት የሚያስቀጣ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 1 ቀን 1995</a></p>

</body>
</html>	














