<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ወጣት ብሔራዊ እግር ኳስ ቡድን የኬንያ አቻውን አሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ወጣት ብሔራዊ እግር ኳስ ቡድን የኬንያ አቻውን አሸነፈ</h2>


<p>በዛንዚባር አስተናጋጅነት ባለፈው ቅዳሜ የተጀመረው የምሥራቅና የመካከለናው አፍሪካ (ሴካፋ) የወጣቶች እግር ኳስ ሻምፒዮና የኢትዮጵያ ወጣት ብሔራዊ ቡድን ባለፈው እሁድ ኬንያን 2ለ0 አሸንፏል።</p>

<p>የኢትዮጵያ እግር ኳስ ፌዴሬሽን የቴክኒክ ክፍል ኃላፊ አቶ በላይ በኃይሉ ለጋዜጣው ሪፖርተር እንደገለጹት፣ በምድብ አንድ ዛንዚባር፣ ታንዛኒያ፣ ዑጋንዳና ኤርትራ፣ በምድብ ሁለት ኬንያ፣ ኢትዮጵያ፣ ቡሩንዲና ሩዋንዳ በተደለደሉበት የእግር ኳስ ሻምፒዮና የኢትዮጵያ ወጣት ብሔራዊ ቡድን የኬንያ አቻውን ያሸነፈው መሳይ ተፈሪና ደምስ ኑር ከዕረፍት መልስ ባስቆጠሯቸው ሁለት ግቦች ነው። ሁለተኛውን ግብ ያስቆጠረው ደምስ ኑር ግቧን ያስቆጠረው ጨዋታው ሊጠናቀቅ ጥቂት ሴኮንዶች ሲቀሩት መሆኑ ታውቋል።</p>

<p>በአብዛኛው የኦሊምፒክን ቡድን አካትቶ ወደ ዛንዚባር ያቀናው የኢትዮጵያ ወጣት ብሔራዊ ቡድን በርካታ ጨዋታዎችን የሚያካሂደው በምሽት ላይ በመሆኑ ውጤቱ ባይደርሰንም ትናንትም ከቡሩንዲ አቻው ጋር ተጫውቷል። በነገው ዕለትም የምድቡን የመጨረሻ ግጥሚያ ክሩዋንዳ ጋር ያካሂዳል።</p>

<p>ዛሬ ከቀኑ በ10:30 ዛንዚባር ከኤርትራ ከምሽቱ ሁለት ሰዓት ታንዛኒያ ከዑጋንዳ ጋር ይጋጠማሉ። በነገው ዕለት ደግሞ ኢትዮጵያ ከሩዋንዳ ጋር ከምታደርገው ግጥሚያ ሌላ በኢትዮጵያ ሽንፈት የገጠማት ኬንያ ቡሩንዲን ትፋለማለች።</p>

<p>ዓርብ የሁለቱም ምድብ ጨዋታዎች የሚጠናቀቅበት ሲሆን ከምድብ አንድ ታንዛኒያና ኤርትራ ሲጋጠሙ ዛንዚባር ዑጋንዳን ታስተናግዳለች።</p>

<p>ግማሽ ፍጻመ የሚገቡ አራት ቡድኖች የአንድ ቀን ዕረፍት ያደረጉና እሁድ ዕለት የምድብ አንድ 1ኛ ከምድብ ሁለት 2ና እንዲሁም በማግስቱ የምድብ ሁለት 1ኛ ከምድብ አንድ ሁለተኛ ጋር ለዋንጫ ሽሚያ ለማለፍ የመጨረሻውን ፍልሚያ ያደርጋሉ።</p>

<p>በግማሽ ፍጻሜ ውድድር የተሸነፉት ቡድኖች ለደረጃ፣ አሸናፊዎች ደግሞ ለዋንጫ የዛሬ ሳምንት በ10:30ና ከምሽቱ ሁለት ሰዓት ላይ ያካሂዳሉ።</p>

<p>የኢትዮጵያ ወጣት ብሔራዊ ቡድን በአብዛኛው የኦሊምፒክ ቡድን ተጫዋቾችን ይዞ እንደመሄዱና የኦሊምፒክ ምድብ ማጣሪያ ውስት እንደመግባቱ መጠን የዛንዚባሩ ሻምፒዮና ያለውን አቋም ለመገምገም እንደሚያስችለው ይታመናል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 14 ቀን 1995</a></p>

</body>
</html>	














