<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድል ለተመለሱ አትሌቶች የከተማ ቦታና የገንዘብ ማበረታቻ ሽልማት ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በድል ለተመለሱ አትሌቶች የከተማ ቦታና የገንዘብ ማበረታቻ ሽልማት ተሰጠ</h2>


<p>በዘጠነኛው የዓለም አትሌቲክስ ሻምፒዮና የላቀ ውጤት አስመዝግቦ ለተመለሰው የኢትዮጵያ አትሌቲክስ ብሔራዊ ቡድን አባላት ከወጣቶች፣ ስፖርትና ባህል ሚኒስቴርና ከአዲስ አበባ መስተዳድር የከተማ ቦታና የገንዘብ ማበረታቻ ሽልማት ተሰጠ።</p>

<p>ከትናንት በስቲያ ምሽት በሂልተን ሆቴል ለአትሌቶቹ ክብር በተዘጋጀው የኮክቴል ግብዣ ላይ የወጣቶች፣ ስፖርትና ባህል ሚኒስቴር አምባሳደር ተሾመ ቶጋ፣ ሽልማቱ አትሌቶቹ ከፈጸሙት አኩሪ ተግባር ጋር ባይመጣጠንም የአትሌቶቹ ቀጣይ ድል በሌሎችም ዓለም አቀፍና አህጉራዊ ውድድሮች ይበልጥ ይንፀባረቃል ብለዋል።</p>

<p>የአዲስ አበባ አስተዳደር ከንቲባ አቶ አርከበ ዕቁባይ በበኩላቸው አትሌቶቹ ያስመዘገቡት ድል ለወገን አኩሪ በመሆኑ መስተዳድሩ የላቀ ደስታ የተሰማው መሆኑን በመግለጽ ቀደም ሲል የከተማ ቦታ ከነካርታው ለተቀሩት ደግሞ የገንዘብ ሽልማት ሰጥተዋል።</p>

<p>የወጣቶች፣ ስፖርትና ባህል ሚኒስቴር የወርቅ ሜዳሊያ ላስገኙ አሥር ሺ ብር፣ የብር ሜዳሊያ ላመጡ ሰባት ሺ ብር፣ ለነሐስ ሜዳሊያ ላገኙት ደግሞ አምስት ሺ ብር እንዲሁም ለሌሎቹ ተሳታፊ አትሌቶች ለእያንዳንዳቸው ሦስት ሺ ብር ሽልማት አበርክቷል።</p>

<p>በተጨማሪም ለዋና አሠልጣኝ 15 ሺ ብር ለምክትሉ ደግሞ አምስት ሺ ብር፣ ለቡድኑ አባላትና ለሁለት ጋዜጠኞች ለየአንዳንዳቸው ሁለት ሺ ብር ሽልማት ተሰጥቷል።</p>

<p>የአዲስ አበባ አስተዳደር ደግሞ የወርቅ፣ የብርና ነሐስ ሜዳሊያ ላስገኙና ከዚህ ቀደም የከተማ ቦታ ላላገኙ የከተማ ቦታ ከነካርታው በሲድኒ ኦሎምፒክ ወቅት የከተማ ቦታ ላገኙ እንደየደረጃቸው አሥር ሺ፣ ሰባትና አምስት ሺ ብር ሰጥቷል።</p>

<p>በቡድን ሁለተኛ ለወጣው የሴቶች ማራቶን ተወዳዳሪዎች ለእያንዳንዳቸው አራት ሺ ብር፣ ለሌሎች ተሳታፊ አትሌቶች ደግሞ ለእያንዳንዳቸው ሁለት ሺ ብር ተበርክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 30 ቀን 1995</a></p>

</body>
</html>	














