<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሐረር ከተማን በዓለም ቅርስነት ለማስመዝገብ የሠነድ ዝግጅት ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሐረር ከተማን በዓለም ቅርስነት ለማስመዝገብ የሠነድ ዝግጅት ተጠናቀቀ</h2>


<p>በተያዘው የፈረንጆች ዓመት የሐረር ከተማን በዓለም ቋሚ ቅርስነት ለማስመዝገብ የተካሄደው ቋሚ ሠነድ የማዘጋጀት ሥራ የመጀመሪያው ምዕራፍ መጠናቀቁን የፈረንሳይ ዩኒቨርሲቲ ባለሙያዎች አስታወቁ።</p>

<p>ባለሙያዎቹ ሚስተር ራፍኤል አልክሳንድሪ፣ ሚስ ነዲጂ ቦኔት ቼልቼ፣ ሚስ አዋግሬነርና ሚስ ናዲያ አኒ ሰሞኑን እንደገለጹት፤ ጥናቱ የተካሄደው በ11 ፈረንሳዊያን ባለሙያዎች በሁለት ዙር ነው።</p>

<p>ሠነዱ ሙሉ በሙሉ በመጪው መስከረም ከተጠናቀቀ በኋላ በመጪው ጥቅምት ፓሪስ ለሚገኘው የተባበሩት መንግሥታት የትምህርት፤ የሳይንስና የባህል ድርጅት (ዩኔስኮ) ሴኔት ቀርቦ ይፀድቃል ተብሎ እንደሚጠበቅ ባለሙያዎች አስታውቀዋል።</p>

<p>ሠነዱ የከተማዋን ጥንታዊ ቅርሶች አያያዝና አጠባበቃቸውን የተመለከቱ በርካታ ዝርዝር ነገሮችን ማካተቱን ባለሙያዎቹ ገልጸው፤ እስከ አሁን በጅጎል ግንብ ውስጥ የሚገኙ በርካታ መኖሪያ ቤቶች፣ መስጊዶችና አብያተክርስቲያናት በዝርዝር ማጥናታቸውን አስረድተዋል።</p>

<p>ሠነዱ ተቀባይነት ካገኘ ከተማዋ የዓለም ቅርስ ሆና በመመዝገብ እውቅና እንደምታገኝና ጥንታዊ ቅርሶቿን ለመንከባከብና ለመጠበቅ ምቹ ሁኔታ እንደሚፈጥርለት ባለሙያዎቹ ገልጸዋል።</p>

<p>የሐረሪ ክልል ባህልና ስፖርት ቢሮ ኃላፊ አቶ ሳሃላዲን አህመድ በበኩላቸው ጥናቱ የፈረንሳይ መንግሥት በመደበው 456 ሺ ዩሮ መካሄዱን ጠቁመው፤ ከተማዋ በ1993 ዓ.ም. በዩኔስኮ በዓለም ቅርስነት በዕጩነት መቅረቧንና ቋሚ ቅርስነት ከተመዘገበችም እንደ ላሊበላ፣ አክሱምና ፋሲለደስ ዓለም አቀፍ ቅርስ በመሆን የቴክኒክና የገንዘብ ድጋፍ ልታገኝ እንደምትችል አስረድተዋል። የሐረሪ ከተማ የአንድ ሺ ዓመት ዕድሜ እንዳላት ይገመታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 9 ቀን 1995</a></p>

</body>
</html>	














