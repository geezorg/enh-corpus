<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ ብር ለአንድ ወገን ዕርዳታ አሰባሳቢ ኮሚቴ ከስምንት ነጥብ አምስት ሚሊዮን ብር በላይ አሰባሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድ ብር ለአንድ ወገን ዕርዳታ አሰባሳቢ ኮሚቴ ከስምንት ነጥብ አምስት ሚሊዮን ብር በላይ አሰባሰበ</h2>


<p>አንድ ብር ለአንድ ወገን በድርቅ ለተጎዱ ወገኖች ዕርዳታ አሰባሳቢ ኮሚቴ "ከድህነት መውጣት ይቻላል" የሚል አስተሳሰብ በእያንዳንዱ ሰው ውስጥ ለመፍጠር ባደረገው እንቅስቃሴ እስካሁን ከስምንት ነጥብ አምስት ሚሊዮን ብር በላይ ማሰባሰቡን አስታወቀ።</p>

<p>የኮሚቴው አስተባባሪ ወይዘሪት ሰሎሜ ታደሰ የኮሚቴውን እንቅስቃሴ አስመልክተው እንደገለጹት ከተሰበሰበው ከዚሁ ገንዘብ ውስጥ ስድስት ሚሊዮን 32 ሺ 705 ብር በጥሬ ገንዘብ ሁለት ነጥብ አምስት ሚሊዮን ብር ደግሞ በዓይነት ነው።</p>

<p>ወይዘሪት ሰሎሜ ወገንን ለመርዳት ሲባል የተሰባሰበው ይኸው ገንዘብ በአደጋ መከላከልና ዝግጁነት ኮሚሽን የባንክ ሂሳብ መግባቱን ገልጸዋል።</p>

<p>በዓይነት የተሰባሰበው ዕርዳታ ለተረጂ ወገኖች የሚደርስበትን መንገድ ለማመቻቸት የአደጋ መከላከልና ዝግጁነት ኮሚሽን ዝርዝር ጥናት እያካሄደ መሆኑንም አብራርተዋል።</p>

<p>ሁሉንም የኅብረተሰብ ክፍል በአቅሙ ለማሳተፍ ሲባል የተጀመረው ይኸው የዕርዳታ አሰባሰብ እንቅስቃሴ በሚፈለገው ደረጃ ላይ እንደሚገኝ ጠቁመው፣ በኮሚቴው የታለመው 14 ሚሊዮን ብር እስከ ነሐሴ 30 ቀን 1995 ዓ.ም ድረስ ገቢ ሆኖ ይጠናቀቃል ብለዋል።</p>

<p>ኅብረተሰቡም ዓላማውን በመረዳት የፊታችን ጳጉሜ ሁለት "ፀረ-ድህነት ሩጫ" በሚል መርህ ኮሚቴው ባዘጋጀው አገር አቀፋዊ ውድድር ላይ በመሳተፍ የበኩሉን ድርሻ እንዲወጣ ጠይቀዋል።</p>

<p>የስድስት ኪሎ ሜትር ርቀት በሚሸፍነው የሩጫ ውድድር ለመሳተፍ የሚሹ ወገኖች ከነሐሴ 20 እስከ 30 ቀን 1995 ዓ.ም ባሉት ጊዜያቶች ውስጥ 15 ብር በመክፈል መመዝገብ እንደሚችሉ ሰብሳቢዋ ተናግረዋል።</p>

<p>ምዝገባው ሸራተን አዲስን ጨምሮ በሁሉም ክፍለ ከተሞች፣ በአትሌቲክስ ኮሚቴና በኢትዮጵያ የሴቶች ማኅበራት ቅንጅት ቢሮዎች እንደሚካሄድ አስታውቀዋል።</p>

<p>በአደጋ መከላከልና ዝግጁነት ኮሚሽን የዕርዳታ አሰባሳቢና ሕዝብ ግንኙነት መምሪያ ኃላፊ አቶ ጌታቸው ተስፋዬ በበኩላቸው እንደገለጹት፣ የአንድ ብር ለአንድ ወገን አስተባባሪ ኮሚቴ የአገሪቱን የችግር ሁኔታ በመረዳት መልካም ተግባር እያከናወነ ይገኛል።</p>

<p>ኮሚቴው እስካሁን ባከናወነው ተግባር ያሰባሰበውን ገንዘብ ለተፈለገው ዓላማ ለማዋል በፊንፊኔ ንግድ ባንክ ሂሳብ ተከፍቶለት እንዲቀመጥ መደረጉን አስታውቀዋል።</p>

<p>የተሰበሰበው ገንዘብ የምግብ ዋስትናን ለማረጋገጥ በሚያስችሉ ሰፋፊ የእርሻ ፕሮግራሞች፣ አፈርና ውሃ ጥበቃ ውሃ ማቀብና የተፈጥሮ ሀብትን ለመንከባከብ እንደሚውል አመልክተዋል። ለዚህም ፕሮጀክቶችን ቀርጾ በሥራ ላይ ለማዋል በክልሎች ዝግጅት እየተደረገ መሆኑን ጠቁመዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 13 ቀን 1995</a></p>

</body>
</html>	














