<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ኤሌክትሪክ ኃይል ኮርፖሬሽን በጤና ላይ ጉዳት የሚያደርስ ኬሚካል መቅበሩ ተረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ኤሌክትሪክ ኃይል ኮርፖሬሽን በጤና ላይ ጉዳት የሚያደርስ ኬሚካል መቅበሩ ተረጋገጠ</h2>


<p>በኢትዮጵያ ኤሌክትሪክ ኃይል ኮርፖሬሽን በአካባቢና በጤና ላይ ከፍተኛ ጉዳት የሚያስከትለውን "ክሮም ኮፐር አርሴኒክ" የተባለ መርዛማ ኬሚካል በአዲስ አበባ ከተማ መቅበሩ ተረጋገጠ፤ በከርሰ ምድርና በገፀ ምድር በሚገኝ ውሃ ላይ ብክለት ያደርሳል የሚል ሥጋትም አሳድሯል።</p>

<p>የፌዴራልና የአዲስ አበባ አካባቢ ጥበቃ ባለሥልጣን መሥሪያ ቤቶች ያካሄዱት ጥናት ውጤት እንደሚያስረዳው ኮርፖሬሽኑ በጣም መርዛማ ከመሆኑ የተነሳ በሰው ላይ የካንሰር በሽታ ሊያስከትል እንደሚችል በጥናት የተረጋገጠውን ኬሚካል አግባብ ባልሆነ መንገድ በተለምዶ ጐፋ ሠፈር ተብሎ በሚጠራው አካባቢ ለመቅበር ሙከራ አድርጓል።</p>

<p>ኬሚካሉን ለማስወገድ የተደረገው ሙከራ አግባብነት የሌለውና ጥንቃቄ የተሞላበት ባለመሆኑ ከአካባቢው በ500 ሜትር ርቀት ላይ ያለውን ትንሹን የአቃቂ ወንዝ በቀላሉ ሊበክለው እንደሚችል በጥናቱ ተመልክቷል።</p>

<p>ኮርፖሬሽኑ እ.ኤ.አ በጥር 2000 ዓ.ም በጅቡቲ ወደብ በኩል 200 ሜትሪክ ቶን ክሮም ኮፐር አርሴኒክ የተባለውን መርዛማ ኬሚካል ወደ ሀገር ውስጥ ሲያስገባ የኬሚካሉ መያዣዎች በቀላሉ በኬሚካሉ በመበላሸታቸው በወደቡ ላይ እንዳለ መፍሰስ መጀመሩን ጥናቱ አመልክቶ፣ በወቅቱም ለተፈጠረው ችግር የመፍትሔ ሃሣብ ለማፈላለግ በኮርፖሬሽኑ ሰብሳቢነት የአካባቢ ጥበቃ ባለሥልጣን አባል የሆነበት አንድ ብሔራዊ ኮሚቴ ተቋቁሞ ሥራ ጀምሮ እንደነበር በጥናቱ ላይ ተጠቅሷል።</p>

<p>ይሁን እንጂ ኮሚቴው የመጨረሻ እልባት ሳይሰጥ ኬሚካሉ ባለበት ሁኔታ ወደሀገር ውስጥ እንዲገባ በመደረጉ በተለምዶ ጐፋ መብራት ኃይል ተብሎ በሚጠራው የኮርፖሬሽኑ ቅጥር ግቢ እንዲቀመጡ መደረጉን ገልጾ፤ በተቀመጠበት አካባቢም በኬሚካል የተበከለ ሰጋቱራ በግምት 25 ካሬ ሜትር ስፋት ባለውና ጥልቀቱ ባልታወቀ ጉድጓድ መቀበሩን አስታውቋል።</p>

<p>ጉድጓዱ ምንም ዓይነት መከላከያ ስለሌለው በዝናብ ውሃ እየተሞላ አካባቢው ወደሚገኘው ወንዝ እንደሚገባና ወደ ከርሰ ምድር ባለው ውሃም እንደሚሰርግ ጥናቱ አመልክቷል።</p>

<p>በተጨማሪም የኬሚካሉን ቅሪት የያዙ የተቀደዱ ጀሪካኖች፣ ኬሚካሉ የተጓጓዘባቸው ገንዳዎችና ርብራብ እንጨቶች ከትንሹ አቃቂ ወንዝ በ500 ሜትር ርቀት ላይ የሚገኝ ከመሆኑም በላይ ቦታው ተዳፋት በመሆኑ ኬሚካሉ ወንዙን የመበከል አጋጣሚው ከፍተኛ እንደሚሆንም ጥናቱ አስረድቷል። ወንዙ ለመስኖና ለእንሰሳት መጠጥነት የሚያገለግል በመሆኑም በሰውና በእንሰሳቱ ላይ ከፍተኛ ጉዳት ሊያስከትል እንደሚችል ተገምቷል።</p>

<p>የኮርፖሬሽኑ ኃላፊዎች ጠቅሶ ጥናቱ እንዳመለከተው ኬሚካሉ ለረጅም ዓመታት በበርሜል እየታሸገ በማምጣት ለምሰሶ መቀቀያነት ጥቅም ላይ ውሏል። ይሁን እንጂ አሁን ኬሚካል በፕላስቲክ ጀሪካኖች እንዲታሸግ በመደረጉ ሳቢያ ችግሩ ሊከሰት ችሏል።</p>

<p>የኮርፖሬሽኑ ኃላፊዎች ጥናቱ እንዲቀላጠፍ ሙሉ ትብብር አለማሳየታቸው ጥናቱ ረጅም ጊዜ መውሰዱን ከባለሥልጣን መሥሪያ ቤቶቹ የተገኘው መረጃ ጠቁሞ፣ ኮርፖሬሽኑ እንደዚህ ዓይነት የአካባቢ መበከል የሚያስከትል ክስተት ሲፈጠር ፈጣን ምላሽ አለመስጠቱ አግባብ አለመሆኑን በጥናቱ ሪፖርት ላይ ወቅሷል።</p>

<p>ኮርፖሬሽኑ ለወደፊቱ ከኬሚካል ግዥ አንስቶ ክትትል ማድረግ፣ አሁን ላሉት ጀሪካኖች ርብራብ እንጨቶችና በገንዳዎች ውስጥ ለተጠራቀመው ውሃ ተገቢውን ጥንቃቄ ማድረግና ሽያጩን ያከናወነው ካምፓኒ ብቃት በሌለው ማሸጊያ ማሸጉን በማጋለጥ ኃላፊነቱን እንዲወስድ በማድረግ ኬሚካሉ በዘላቂነት የሚወገድበትን ስልት ማፈላለግ እንደሚገባው ጥናቱ አስገንዝቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 15 ቀን 1995</a></p>

</body>
</html>	














