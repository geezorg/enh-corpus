<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የርቀት ሩጫው ንጉሥ በፓሪስ ፈታኝ ውድድር ይጠብቀዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የርቀት ሩጫው ንጉሥ በፓሪስ ፈታኝ ውድድር ይጠብቀዋል</h2>


<p>እ.ኤ.አ በ1993 በጀርመን ሽቱትጋርት ከተካሄደው ከአራተኛው የዓለም አትሌቲክስ ሻምፒዮና ጀምሮ በመሳተፍ ላይ የሚገኘውና አመርቂ ውጤት በማስመዝገብ የሚታወቀው አትሌት ኃይሌ ገ/ሥላሴ በዘጠነኛው የዓለም አትሌቲክስ ሻምፒዮናም አገሩን በክብር ለማስጠራት ዝግጅቱን ተያይዞታል።</p>

<p>ከኤድመንተኑ የ10ሺ ሜትር ሽንፈት በኋላ በማራቶን ግማሽ ማራቶን ብቃቱን ፈትሾ እንደገና ወደ ትራክ የተመለሰው ኃይሌ በዚህ ዓመት የግራን ፕሪና የጐልደን ሊግ ውድድሮች ብዙም ባይሳካለትም ባለፈው ዓርብ በእንግሊዝ ክሪስታል ፓላስ የተቀዳጀው ድል አይበገሬነቱን ያደሰበት ውድድር እንደሆነ ይገመታል። በክሪስታል ፓላስ በተካሄደው የአምስት ሺ ሜትር የግራን ፕሪ ውድድር ቀነኒሳንና ኃይሌን ያሸነፋቸው እንዲሁም በፓሪስ ዋነኛ ተፎካካሪ ሆኖ እንደሚቀርብ የሚጠበቀው አብርሃም ቼቢ ስለመሰለፉ ባይታወቅም ኃይሌ ታዋቂዎቹን የኬንያ አትሌቶች ሳሚ ኪፕኬተርና ጆን ኪቦዌን በርቀት አስከትሎ ለመግባት መቻሉ የብቃቱ ማረጋገጫ ተደርጐ ተወስዶለታል። በዓርቡ ውድድር ኃይሌ ርቀቱን ለማጠናቀቅ የወሰደበት ጊዜ 12 ደቂቃ 57.3 ሰኮንድ ሲሆን፤ ኪፕኬተርና ኪቦዌን በ12:59 ነጥብ 13 እና በ12:59.4 ውድድራቸውን ፈጽመዋል።</p>

<p>17 ጊዜ ክብረወሰን በማሻሻል የሚታወቀው፣ የአምስት ሬኮርዶች ባለቤት የሆነው፣ በዓለም ሻምፒዮና አራት የወርቅ፣ አንድ አንድ የብርና የነሐስ ሜዳሊያዎች የተሸለመው፣ በአትላንታና በስድኒ ኦሎምፒያድ ድል ያደረገውና የርቀት ሩጫው ንጉሥ የተሰኘው ኃይሌ ገ/ሥላሴ በክሪስታል ፓላስ ያሳየው ብቃት ፓሪስ ላይ በጉጉት እንዲጠበቅ ያደረገው ሆኗል። ይሁንና የዕድሜው መግፋት በቅርቡ በተሳተፈባቸው ሦስት ውድድሮች ቀዳሚነቱን ለማስጠበቅ ካለመቻሉ ጋር ተዳምሮ በሁለት ውድድሮች ማለትም በአምስት ሺና በ10 ሺ ሜትር ርቀቶች ጠንካራ ተፎካካሪነቱን ማስመስከር ፈታኝ ሊሆንበት እንደሚችል ብዙዎች ይገምታሉ። በመሆኑም ኃይሌ በሁለቱ ርቀቶች ከሚሳተፍ ይልቅ በሚተማመንበት አንድ ውድድር ቢሳተፍና ተተኪ አትሌቶች በዕድሉ የሚጠቀሙበት ሁኔት ቢመቻች ተመራጭ እንደሚሆን የስፖርት ተከታታዮች አስተያየታቸውን አድርሰውናል።</p>

<p>በሌላ በኩል ኃይሌ ባሸነፈበት የክሪስታል ፓላስ ግራን ፕሪ ውድድር ደራርቱ ቱሉ በአምስት ሺ ሜትር (በ14:52.4) ሦስተኛ መውጣቷን ለማወቅ ተችሏል። በውድድሩ በፓሪስ የተሻለ ውጤት እንደምታመጣ የምትጠበቀው ኬንያዊቷ ኤዲትዝ ማሳይ (በ14:50.8) አንደኛ ስትወጣ የዓለምና የኦሊምፒክ ሻምፒዮንዋ ሩማኒያዊቷ ጋብሬላ ዛቦ (በ14:51.5) ሁለተኛ ሆናለች።</p>

<p>ኃይሌና ደራርቱ በግራን ፕሪ ውድድር ያስመዘገቡት ውጤት ከነሐሴ 15 - 23/95 በፓሪስ ለሚሳተፉት የኢትዮጵያ አትሌቶች ጥሩ ማበረታቻ እንደሚሆናቸው ይታመናል። በዘጠነኛው የዓለም አትሌቲክስ ሻምፒዮና 30 የኢትዮጵያ አትሌቶች ከ800 - ሜትር እስከ ማራቶን ባሉት ርቀቶች ይወዳደራሉ። ለሻምፒዮናው በአገር ውስጥና በዓለም አቀፍ ውድድሮች ብቃትና ውጤታማነታቸውን በሚገባ ያስመሰከሩበት መሠረት ደፋርና ገ/እግዚአብሔር ገ/ማርያም አለመመረጣቸው የስፖርት ቤተሰቦችን እያነጋገረ ይገኛል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 6 ቀን 1995</a></p>

</body>
</html>	














