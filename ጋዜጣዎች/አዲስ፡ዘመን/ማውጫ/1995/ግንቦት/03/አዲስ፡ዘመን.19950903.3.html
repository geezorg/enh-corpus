<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አርባምንጭ ጨርቃጨርቅ፤ ቅዱስ ጊዮርጊስና ኢትዮጵያ ቡና ደረጃቸውን በማስጠበቅ የሻምፒዮንነት ግስጋሴያቸውን አጠናክረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አርባምንጭ ጨርቃጨርቅ፤ ቅዱስ ጊዮርጊስና ኢትዮጵያ ቡና ደረጃቸውን በማስጠበቅ የሻምፒዮንነት ግስጋሴያቸውን አጠናክረዋል</h2>


<p>በኢትዮጵያ ፕሪሚየር ሊግ እግር ኳስ ሻምፒዮና መሪው አርባምንጭ ጨርቃጨርቅና በሁለተኛና በሦስተኝነት የሚከተሉት ቅዱስ ጊዮርጊስና ኢትዮጵያ ቡና ተጋጣሚዎቻቸውን በማሸነፍ ያስመዘገቡት ተቀራራቢ ነጥብ የዘንድሮው አሸናፊ ማን ይሆናል የሚለውን ጉጉት ይበልጥ አጠንክሮታል። ላለመወረድ የሚደረገው ፉክክርም ቀላል ግምት የሚሰጠው አልሆነም።</p>

<p>ሦስቱ ቀዳሚ ደረጃ የያዙት ክለቦች ባለፈው ረቡዕና ሐሙስ በተካሄደው ሃያኛ ጨዋታ የደረጃ ለውጥ እንደሚያጋጥማቸው ቢገመትም ነጥብ ሳይጥሉ ጥንካሬአቸውን አስመስክረዋል። ኒያላን 2ለ1 የረታው አርባ ምንጭ ጨርቃ ጨርቅ በ42 ነጥብ በ13 ንፁህ ጐል በመሪነቱ ሲገፉበት ቅዱስ ጊዮርጊስ በሁለት ነጥብ ዝቅ ብሎ በሁለተኝነት ይከተላል። ሐረር ቢራን 3 ለ 2 የረታው ኢትዮጵያ ቡና በ39 ነጥብና በ18 ንፁህ ግብ ሦስተኝነቱን እንደያዘ ነው።</p>

<p>መብራት ኃይል፣ አዳማ ከነማ፣ ባንኮችና ኒያላን ጨምሮ ከአራተኛ እስከ አስራ አራተኛ ደረጃ ላይ የሚገኙት ሁሉም ክለቦች ከመሪዎቹ ክለቦች ጋር ያላቸው ልዩነት በሰባትና ከዛበላይ በሆነ ነጥብ እየሰፋ መሄዱ ተስፋቸው እየተመናመነ መምጣቱን ያመልክታል። ከዛሬ ጀምሮ በሚያካሂዷቸው ስድስት ጨዋታዎችም የሚያሳዩት ፉክክር ባብዛኛው የተሻለ ደረጃ ይዞ በመጨረስ ላይ ያዘነበለ ይመስላል።</p>

<p>እስካሁን በተካሄዱት ውድድሮች ከፕሪሚየር ሊጉ የሚሰናበቱት ሁለት ክለቦች ባለመታወቃቸው በአስረኛ ደረጃ የሚገኘው ሀረር ቢራና ተከታዮቹ አዋሳ ከነማ፣ ብርሃንና ሰላም፣ ትራንስ ኢትዮጵያና ከቅርብ ጊዜ ወዲህ ውጤት እየከዳው የመጣው ባለ 16 ነጥቡ ምድር ባቡር የመወረድ ስጋት ውስጥ ወድቀዋል። 24 ነጥብ ያለው መድንና ባለ 27 ነጥቡ ሙገር ሲሚንቶ ተከታታይ ሽንፈቶች እንዳይደርስባቸው ጥንቃቄ ካላደረጉ የመውረዱ አደጋ ሊያጋጥማቸው ይችላል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 3 ቀን 1995</a></p>

</body>
</html>	














