<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአትሌት ገዛኸኝ አበራና እልፍነሽ ዓለሙ ሠርግ በመጪው እሁድ በድምቀት ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአትሌት ገዛኸኝ አበራና እልፍነሽ ዓለሙ ሠርግ በመጪው እሁድ በድምቀት ይካሄዳል</h2>


<p>ኢትዮጵያ በኦሎምፒክ መድረክ በማራቶን ያላትን ክብር ከ32 ዓመት በኋላ ሲድኒ ላይ በድጋሚ ያረጋገጠው አትሌት ገዛኸኝ አበራ የጋብቻ ሥነ ሥርዓቱን በመጪው እሁድ በአዲስ አበባ ስታዲየም በደማቅ ሥነ ሥርዓት ያከብራል።</p>

<p>አትሌት ገዛኸኝ አበራና የሰርጉ ሥነ ሥርዓት አስተባባሪዎች ትናንት በግሎባል ሆቴል በሰጡት ጋዜጣዊ መግለጫ እንዳስታወቁት ለሁለት ዓመታት የተደረገው ዝግጅት ዓላማውን ለማሳካት በሚያስችል መልኩ ተጠናቆ ሃያ ሰባት ሺ ለሚሆኑ የሠርጉ ሥነሥርዓት ታዳሚዎች የጥሪ ወረቀት ተበትኗል።</p>

<p>የዓለም ሻምፒዮናውና በቅርቡ በተካሄደው የለንደን ማራቶን አይበገሬነቱን ያረጋገጠው ገዛኸኝ አበራ ከአትሌት እልፍነሽ ዓለሙ ጋር በሚያደርገው የጋብቻ ሥነሥርዓት ላይ የኢትዮጵያን ባንዲራ በኦሊምፒክ አደባባይ ከወርቅ እስከ ነሐስ ሜዳሊያ በማግኘት እንዲውለበለብ ያደረጉ ውጤታማ አትሌቶች በሚዜነት መመረጣቸው ለፕሮግራሙ የተለየ ድምቀት እንደሚሰጠው ተመልክቷል። ሙሽሮቹ ከነአጃቢዎቻቸው በግልጽ የሚታዩበት በመርከብ ቅርጽ የተሠራ ሠረገላ ተዘጋጅቷል። በተለይ አትሌት እልፍነሽ ዓለሙ በዕለቱ የምትለብሰው የሙሽራ ልብስ (ቬሎ) ስድስት መቶ ሜትር ርዝመት ያለው መሆኑ ከዓለም የመጀመሪያው ያደርገዋል። በቬሎው ላይ ኅብረተሰቡ ከአስከፊው የኤች አይ ቪ/ ኤድስ በሽታ ራሱን እንዲጠብቅ የሚያስገነዝብ አንድ ሺ ዓርማ ተለጥፎበታል። በበዓሉ ወቅትም ቬሎው በየሁለት ሜትሩ እየተለያየ ለታዳሚዎች ይከፋፈላል።</p>

<p>በዓሉን በአዲስ አበባ ስታዲየም ማድረግ የፈለገበት ዋነኛ ዓላማ በሀገርና በወገን ላይ የተደቀነውን የኤች አይ ቪ ሥርጭት አደጋ ለመከላከል በመንግሥትና በሚመለከታቸው አካላት የሚደረገውን ርብርቦሽ ማገዥ መሆኑን ያመለከተው። አትሌት ገዛኸኝ ትውልድን ማዳን የሚቻለው በመጠንቀቅ የችግሩ ገፈት ቀማሽ የሆኑ ወገኖችን በመንከባከብና ማግለልን በማስወገድ እንደሆነ አመልክቷል።</p>

<p>ሰባት ዓመታት በፍቅር አብረው የቆዩት ሁለቱ አትሌቶች "አንድ ለአንድ ተወስነን ኤድስን እንከላከል ከጋብቻ በፊት ምርመራ በማድረግ የኤድስን ሥርጭት እንግታ፣ ከአብራካችን የወጡትንም እንጠብቃቸው" የሚለውን መሪ መልዕክት ለማስተላለፍ ራሳቸው በምሳሌነት እንደተመረመሩ አረጋግጠዋል። ጋብቻቸውንም ኅብረተሰቡን በሚጠቅም መንገድ እንዲፈጽሙ ሃሳብ ከማመንጨት አንስቶ ከፍተኛ ሚና ለተጫወቱ የቀስተደመና ስፖንጅ ፋብሪካ ባለቤት ለአቶ አቤሴሎም ይህደጐ የላቀ ምስጋናቸውን አቅርበዋል።</p>

<p>በጋብቻ ሥነሥርዓቱ ላይ አምባሳደሮች ታዋቂ ግለሰቦች የሚገኙ ሲሆን፣ የኢትዮጵያ ፌዴራላዊ ዴሞክራሲያዊ ሪፐብሊክ ፕሬዚዳንት እንዲሁም የአዲስ አበባ ከተማ መስተዳድር ከንቲባ አቶ አርከበ ዕቁባይ እንደሚኖሩ ይጠበቃል። በመላው ዓለም የሚገኙ አቻዎቻቸውም ፊርማቸውን በተመሳሳይ ሁኔታ እንዲያኖሩ ቬሎው ወደ ውጪ ይላካል።</p>

<p>ኢትዮጵያ በከፍተኛ ድርቅ በተጠቃችበት የቀድሞ ዓመታት የሙዚቃ ኮንሰርት በማዘጋጀት ከፍተኛ ዕርዳታ ያስገኘው አርቲስት ቦብ ጌልዶፍ በዕለቱ ባይገኝም ያስተላለፈው መልዕክት ይቀርባል።ፕሮግራሙ በኢትዮጵያ ቴሌቪዥንና ሬዲዮ በቀጥታ የሚተላለፍ ሲሆን፣ የቢቢሲ፣ የአሜሪካና የጀርመን ጋዜጠኞችም ለሠርጉ ሽፋን እንደሚሰጡ በጋዜጣዊ መግለጫው ተመልክቷል።</p>

<p>የአዲስ አበባ ስታዲየም በሮች ከጠዋቱ 2 ሰዓት ጀምሮ ክፍት እንደሚሆኑ ተገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 27 ቀን 1995</a></p>

</body>
</html>	














