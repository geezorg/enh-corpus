<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ልማት ባንክ ከአሥር የአፍሪካ አገሮች ጋር ከ369 ሚሊዮን ዶላር በላይ ስምምነት ተፈራረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ልማት ባንክ ከአሥር የአፍሪካ አገሮች ጋር ከ369 ሚሊዮን ዶላር በላይ ስምምነት ተፈራረመ</h2>


<p>የአፍሪካ ልማት ባንክ ቡድን በአህጉሪቱ የሚካሄዱ የተለያዩ ፕሮግራሞችና ፕሮጀክቶችን ለመደገፍ ከአሥር የአፍሪካ አገሮች ጋር የ369 ሚሊዮን 840 ሺ የአሜሪካን ዶላር ስምምነት ተፈራረሙ።</p>

<p>ባንኩ ስምምነቱን የተፈራረመው በአዲስ አበባ የተባበሩት መንግሥታት የስብሰባ ማዕከል ዓመታዊ ስብሰባውን እያደረገ ባለበት ወቅት ነው።</p>

<p>በዚሁ ጊዜም የባንኩ ምክትል ፕሬዚዳንት ቲኦዶር ኝኮዶና በኢትዮጵያ የአልጄሪያ አምባሳደር ቸርጐ እስማኤል በአገሪቱ የኮንስታንቴንን የመንገድ ፕሮጀክት ለመደገፍ የ76 ሚሊዮን 850 ሺ ዶላር የብድር ስምምነት ተፈራርመዋል።</p>

<p>ይህ በእንዲህ እንዳለ በአፍሪካ ልማት ባንክና ልማት ፈንድ ዓመታዊ ስብሰባ የተካፈለው የልዑካን ቡድን ባንኩ ለኢትዮጵያ መንግሥት ባደረገው ድጋፍ በመሠራት ላይ የሚገኘውን የዓለምገና ቡታጅራ 120 ኪሎ ሜትር የአስፋልት መንገድ ትናንት ጐብኝቷል።</p>

<p>የኢትዮጵያ መንገዶች ባለሥልጣን ዋና ሥራ አስኪያጅ አቶ ተስፋሚካእል ናሁሰናይ ለልዑካን ቡድኑ ባደረጉት ንግግር፣ የኢትዮጵያ መንግሥት እንደአውሮፓውያን አቆጣጠር ከ1997 ጀምሮ ለአሥር ዓመታት በመንገድ ዘርፍ ለሚያካሂደው ፕሮጀክት የአፍሪካ ልማት ባንክ ከፍተኛ ድጋፍ እያደረገ ነው።</p>

<p>ባንኩ በተለይ ለገጠር መንገድ ሥራዎች ፕሮጀክት ማስፈጸሚያ ከመንግሥት ጋር በመተባበር በመላ ሀገሪቱ ለሚካሄዱ ግንባታዊች እስካሁን ከ240 ሚሊዮን ያላነሰ የአሜሪካ ዶላር ድጋፍ ማድረጉን አመልክተው፤ በባንኩ ድጋፍ በኦሮሚያና በደቡብ ሕዝቦች ክልል የተሰሩ በርካታ የመንገድ ፕሮጀክቶች ለሀገሪቱ ኢኮኖሚና ማኅበራዊ እንቅስቃሴ ከፍተኛ አስተዋጽኦ በማድረግ ላይ መሆናቸውን ገልጸዋል።</p>

<p>የዓለም ገና ቡታጅራ መንገድ በመጪው ዓመት ሙሉ በሙሉ እንደሚጠናቀቅ አመልክተው፤ ከቡታጅራ ሆሳዕናና እንዲሁም ከሆሳእና ሶዶ ለሚሠራው የአስፋልት መንገድ ባንኩ 41 ነጥብ 31 ሚሊዮን የአሜሪካ ዶላር በመፍቀዱ ሥራውን በመጪው ዓመት አጋማሽ መጀመር የሚያስችል ዝግጅት እየተካሄደ መሆኑን አስታውቀዋል።</p>

<p>የዋቻ ማጂን መንገድ መሥራት የሚያስችል ስምምነት ከባንኩ ጋር እየተካሄደ መሆኑን አመልክተው፤ ባንኩ አዲስ ለሚሠሩና ጥገና ለሚያስፈልጋቸው ሌሎችም መንገዶች እያደረገ ያለው ድጋፍ እጅግ ከፍተኛ እንደሆነ ገልጸዋል።</p>

<p>ዶክተር ኤልፋቲህ ሻልዲን በአፍሪካ ልማት ባንክ የኢትዮጵያ ጽሕፈት ቤት ቋሚ ተወካይ ለጋዜጠኞች በሰጡት አስተያየት፣ የኢትዮጵያ መንግሥት በመንገድ ዘርፍ የሚያካሂደው ግንባታ በተለይ ለግብርናው ልማት ከፍተና አስተዋጽኦ እንደሚያበረክት ገልጸው፤ ልማት ባንኩ በሀገሪቱ ድጋፍ ካደረገባቸው የመንገድ ፕሮጀክቶች አብዛኛዎቹ ሲጠናቀቁ ቀሪዎቹም በግንባታ ላይ መሆናቸውን አስታውቀዋል።</p>

<p>የኢትዮጵያ መንገዶች ባለሥልጣን የኢንፎርሜሽንና የህዝብ ግንኙነት አገልግሎት ኃላፊ አቶ ሳምሶን ወንድሙ እንደገለጹት፤ የዓለምገና ቡታጅራ መንገድ የሚሰራው ባንኩ ባደረገው 223 ሚሊዮን ብር ድጋፍ መሆኑን አመልክተው፤ እስካሁን 83 ኪሎ ሜትር መንገድ አስፋልት ሲለብስ የ13 ድልድዮች ሥራም መጠናቀቁን ገልጸዋል።</p>

<p>በሌላ በኩል የአፍሪካ ልማት ባንክ ቡድን 38ኛው ጉባዔ በተሳካ ሁኔታ መጠናቀቁን የስብሰባው አዘጋጅ የቴክኒክ ኮሚቴ ሊቀመንበር አቶ አቢይ ጽጌ አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 29 ቀን 1995</a></p>

</body>
</html>	














