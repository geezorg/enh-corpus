<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ቡና ከሻምፒዮንነት ተፎካካሪነቱ ሲያፈገፍግ አዳማ ከነማና ባንኮች አቻ ተለያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ቡና ከሻምፒዮንነት ተፎካካሪነቱ ሲያፈገፍግ አዳማ ከነማና ባንኮች አቻ ተለያዩ</h2>


<p>በኢትዮጵያ ፕሪሚየር ሊግ ሁለተኛ ዙር 25ኛ ጨዋታ ዋንጫ ያገኛሉ ተብሎ በአብዛኛው የእግር ኳስ አፍቃሪዎች ከተጠበቁት ክለቦች መካከል አንዱ የሆነው በኢትዮጵያ ቡና ከትናንት በስቲያ መቀሌ ላይ በትራንስ ኢትዮጵያ 1ለ0 ተሸንፎ ከሻምፒዮንነት ተፎካካሪነቱ ሲያፈገፍግ፤ አዳማ ከነማና ባንኮች በአዲስ አበባ 1ለ1 ተለያይተዋል።</p>

<p>ኢትዮጵያ ቡና በጥሎ ማለፍ ሻምፒዮና መብራት ኃይልን 2ለ0 አሸንፎ ዋንጫ ከወሰደ በኋላ በፕሪሚየር ሊግ ውድድር ባካሄዳቸው አራት ግጥሚያዎች ሐረር ቢራን ብቻ 3ለ2 ሲያሸንፍ በመብራት ኃይል፣ በአዋሳ ከነማና በትራንስ ኢትዮጵያ መረታቱ የተጫዋቾቹ የማሸነፍ ስሜት መዳከሙን ያሳየ ከመሆኑም በላይ የቡድኑን አጠቃላይ አቋም ጥያቄ ውስጥ የከተተ ነው ተብሏል። በድኑ አምና ያገኘውን የሁለተኛነት ደረጃ እንኳን ማግኘቱ አጠራጣሪ እየሆነ መጥቷል። በ39 ነጥብና በ19 ንፁህ ግብ ሦስተኛ ደረጃ ላይ የሚገኘው ኢትዮጵያ ቡና ነገ በ10 ሠዓት ከአዳማ ከነማ ጋር የሚያካሂደው ግጥሚያም ካለፉት ሁለት ሳምንታት ብቃቱ አንጻር እንደሚከብደው ይገመታል።</p>

<p>አዲስ አበባ ላይ ባለፈው ረቡዕ የተካሄደው የአዳማ ከነማና የባንኮች ጨዋታ ከማራኪነቱ ይልቅ አሰልቺነቱ ያመዘነ በተለይም ከዕረፍት በፊት ያሳዩት እንቅስቃሴ ደረጃቸውን ያልጠበቀ ነበር ለማለት ይቻላል።</p>

<p>እጅግ በጣም ጥቂት ተመልካቾች በተከታተሉት የአዳማ ከነማና ባንኮች ጨዋታ ባንኮች በ30ኛው ደቂቃ በጌታሁን መንግሥቱ፣ በ40ኛው ደቂቃ በሰብስቤ ደፋር ውጤታማ ያልሆኑ የግብ ሙከራዎች አድርገዋል። ከሰብስቤ ቀድም ብሎ የባንኮቹ 11 ቁጥር ግሩም አየለ ጥሩ ሞክሮ በግብ ጠባቂው መሠረት ወልደማርያም ከሽፎበታል።</p>

<p>ከዕረፍት በኋላ አዳማ ከነማዎች የነበሩባቸውን ድክመቶቻቸውን በመጠኑ በማሻሻል የባንኮችን ተከላካዮችና ግብ ጠባቂ ሥራ አብዝተውባቸዋል። የአዳማ ከነማው አሥራት አበራ በ61ኛው በ62ኛና በ64ኛው ደቂቃዎች ላይ ያገኛቸው ጥሩ የማግባት አጋጣሚዎች ሲያበላሽ በ65ኛው ደቂቃ የአዳማው 5 ቁጥር ኃይሉ ገብሬ በጥሩ ሁኔታ ለ9 ቁጥሩ ዓለማየሁ ደስታ ያሻገረለትን ዓለማየሁ ከመረብ በማሳረፍ ከአዳማ የመጡ ጥቂት የክለቡን ደጋፊዎች አስደስቷል።</p>

<p>አስቀድመው ባስቆጠሩት ግብ የተበረታቱት አዳማ ከነማዎች ተጨማሪ ግብ ለማስቆጠር በርካታ ጥረቶች ቢያደርጉም ሊሳካላቸው አልቻለም። በ70ኛው ደቂቃ የአዳማው 19 ቁጥር ጌታቸው ማሞ ከቅርብ ርቀት ያገኘውን የተመቻቸ አጋጣሚ ወደ ውጪ ማውጣት የክለቡን ደጋፊዎችና ተጫዋቾች አስቆጭታለች።</p>

<p>ጨዋታው ሊጠናቀቅ 10 ደቂቃዎች ሲቀር የባንኩ ጌታሁን መንግሥቱ በግራ ክንፍ በኩል ከመሐል ሜዳ ጀምሮ ኳስ እየነዳ በመሄድ የአቻነቷን ግብ አስቆጥሯል።</p>

<p>በተጨማሪም የአዳማው 14 ቁጥር ዳንኤል ተሰማ በ88ኛ ደቂቃ ከ16.0 ሜትር አካባቢ ያደረገውን ጠንካራ የማግባት ሙከራ የባንኮች ግብ ጠባቂ መስፍን ነጋሽ መልሶበታል። የ21ኛው ጨዋታ ቀሪ ግጥሚያዎች ትናንት በአዲስ አበባ እና በክልል ከተሞች ተካሂደዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 8 ቀን 1995</a></p>

</body>
</html>	














