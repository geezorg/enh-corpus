<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊው አሜሪካዊ አርቲስት በድርቅ ለተጎዱ ወገኖች ድጋፍ ሊያሰባስብ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያዊው አሜሪካዊ አርቲስት በድርቅ ለተጎዱ ወገኖች ድጋፍ ሊያሰባስብ ነው</h2>


<p>በቅርቡ "አንድ ብር ለአንድ ወገን" በሚል መርህ አዲስ አበባ ውስጥ በተካሄደው የሙዚቃ ዝግጅት ላይ ለመሳተፍ ከአሜሪካ የመጣው ወጣት አርቲስት ዮኒ ሰለሞን ገቢው በድርቅ ለተጎዱት ወገኖች የሚውል የሙዚቃ ሲዲ ማዘጋጀቱን አስታወቀ።</p>

<p>"ማይ ፒፕል" ወይም ወገኔ በሚል ርዕስ በእንግሊዝኛ ቋንቋ የተዘጋጀው የሙዚቃ አልበም ከአንድ ወር በኋላ በመላው ዓለም እንዲሠራጭ ይደረጋል ብሏል።</p>

<p>የ22 ዓመቱ አርቲስት ዮኒ ተወልደ ያደገው በአሜሪካ ሲያትል ከተማ ነው። የሙዚቃ ሙያውን በመጠቀም ትውልዳቸው በአሜሪካ የሆኑ ኢትዮጵያውያን ወጣቶችን በማስተባበር ዕርዳታ ለማሰባሰብ የሚያስችል እንቅስቃሴ ለማድረግ ማቀዱንም አርቲስቱ ከትናንት በስቲያ ለኢዜአ ሪፖርተሮች ገልጿል።</p>

<p>በሚኖርበት አካባቢ የሙዚቃ ኮንሰርት በማዘጋጀት ገቢ ለማሰባሰብ የተቻለውን ጥረት እንደሚያደርግም አስታውቋል።</p>

<p>በተገኘው አጋጣሚ ሁሉ የሙዚቃ ዝግጅቱን በማቅረብ በድርቅ የተጎዱትን ወገኖች ለመርዳት የሚያስችል ቅስቀሳ እንደሚያደርግም ጠቁሟል።</p>

<p>በአሁኑ ወቅት በኮሚኒኬሽን የከፍተኛ ትምህርቱን እዛው አሜሪካ ውስጥ በመከታተል ላይ ያለው አርቲስት ዮኒ እንዳለው፤ በኢትዮጵያ የተከሰተውን የድርቅ አደጋ በመከላከሉ ሂደት በአገሪቱ የሚገኙት ዜጎች እያደረጉት ያለው ርብርብ እጅግ የሚያኮራ ነው።</p>

<p>ባለፈው ሣምንት በመስቀል አደባባይ የተገኘው ሕዝብ ምላሽም በድርቅ የተጎዱትን ወገኖች ለመታደግ ሕዝቡ ያለውን ቁርጠኝነት ያሳያል ብሏል።</p>

<p>የዚህ ዓይነቱ እንቅስቃሴ መላው ዓለም ችግሩን ለመከላከል የሚያነሳሳው መሆኑንም ዮኒ አመልክቷል።</p>

<p>ኢትዮጵያዊያን በየግላቸው በአሁኑ ወቅት በተከሰተው የድርቅ አደጋ የተጎዱትን ዜጎች ለመርዳት የሚያስችሉ ጥረቶች ካደረጉ ለውጥ ማምጣት እንደሚቻልም ገልጿል።</p>

<p>በተለያዩ አገራት የሚኖሩ ኢትዮጵያዊያን የአገራቸውን ተጨባጭ ሁኔታ ለየሚኖሩበት ኅብረተሰብ የማስተዋወቅ ኃላፊነት እንዳለባቸውም አሳስቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 25 ቀን 1995</a></p>

</body>
</html>	














