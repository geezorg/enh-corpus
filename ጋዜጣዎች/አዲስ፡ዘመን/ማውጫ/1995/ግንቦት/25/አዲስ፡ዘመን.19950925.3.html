<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታዋቂው የሮክ ሙዚቃ አቀንቃኝ ቦብ ጊልዶፍ የአዲስ አበባ የክብር ዜግነት ተሰጠው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ታዋቂው የሮክ ሙዚቃ አቀንቃኝ ቦብ ጊልዶፍ የአዲስ አበባ የክብር ዜግነት ተሰጠው</h2>


<p>ታዋቂው የሮክ ሙዚቃ አቀንቃኝ ሠር ቦብ ጊልዶፍ የአዲስ አበባ ከተማ ዜግነት የምስክር ወረቀት ተሰጠው።</p>

<p>ለቦብ ጊልዶፍ የክብር ዜግነት ማዕረጉ የተሰጠው ፕሬዚዳንት ግርማ ወልደ ጊዮርጊስን ጨምሮ ምክትል ጠቅላይ ሚኒስትር አዲሱ ለገሰ፣ ሚኒስትሮች፣ ታዋቂ ግለሰቦችና የኪነ ጥበባት ባለሙያዎች በተገኙበትና ከትናንት በስቲያ ምሽት ለክብሩ ተብሎ በተዘጋጀው የእራት ግብዣ ላይ ነው።</p>

<p>በአዲስ አበባ ከተማ የባህል አዳራሽ የተካሄደውን የእራት ግብዣ በመተባበር ያዘጋጁት የአዲስ አበባ ከተማ አስተዳደርና የ"አንድ ብር ለአንድ ወገን" እርዳታ አሰባሳቢ ኮሚቴ ናቸው።</p>

<p>ጊልዶፍ በተለይ ከ20 ዓመታት በፊት አያሌ ኢትዮጵያውያን ለድርቅ አደጋ ተጋልጠው በነበረበት ወቅት ታላቅ የሙዚቃ ኮንሰርት አዘጋጅቶ ከፍተኛ ዕርዳታ በማሰባሰብ የብዙዎችን ሕይወት ታድጓል።</p>

<p>ይህ የክብር ዜግነት ማዕረግ የተሰጠው ለዚህ ላበረከተው የላቀ አስተዋጽኦ መሆኑን የአዲስ አበባ ከተማ አስተዳደር ከንቲባ አርከበ እቁባይ አስታውቀዋል።</p>

<p>በዚያን ወቅት የድርቅ አደጋ በተረፉትና በአዲስ አበባ ከተማ ሕዝብ ስም የክብር ዜግነት የምስክር ወረቀቱን የሰጡት ከንቲባ አርከበ ናቸው።</p>

<p>ከንቲባው እንዳሉት፤ ይህ የክብር ዜግነት ጊል ዶፍ እንደማንኛውም የመዲናዋ ነዋሪ በፈለገበት ጊዜ ከተማው ውስጥ ለመኖር የሚያስችለውን መብት ያጎናጽፈዋል።</p>

<p>የኢትዮጵያ መንግሥት በአሁኑ ወቅት የተከሰተውን የድርቅ አደጋ ለመከላከል የተቻለውን ጥረት ሁሉ በማድረግ ላይ መሆኑንም ከንቲባው ገልጸዋል።</p>

<p>ጊል ዶፍ በአሁኑ ወቅትም የኢትዮጵያን ሕዝብ ችግር ለመጋራት እያደረገ ያለው እንቅስቃሴ የአገሪቱ እውነተኛ ወዳጅ መሆኑን ይመሰክራል ብለዋል።</p>

<p>ሰር ቦብ ጊልዶፍ በዚሁ ጊዜ በሰጠው አስተያየት፤ የሚኖርባት የእንግሊዝ ከተማ ለንደን እጅግ ዘመናዊና የተለያየ ሕዝብ የሚገኝባት መሆንዋን ገልጾ፤ ከለንደን ውጪ ሌላ የመኖሪያ ቦታ ሂድ ብባል ምርጫዬ አዲስ አበባ ናት ብሏል።</p>

<p>መንግሥት በድርቅ የተጎዱትን ሕዝቦች ሕይወት ለመታደግ እንዲቻል ከአገር ውስጥና ከውጭ ለጋሾችን በማቀናጀት የሚያካሂደው የእርዳታ ማሰባሰብ ጥረት የሚደነቅ መሆኑን ጊል ዶፍ አመልክቷል።</p>

<p>የደርግ መንግሥት በወቅቱ ተከስቶ የነበረውን የድርቅ አደጋ ከዓለም ሕዝብ ደብቆ እንደነበር ጊል ዶፍ ጠቁሟል።</p>

<p>በዚያን ጊዜ የነበሩት ሁኔታዎች በአሁኑ ወቅት በእጅጉ ተለውጠዋል። ይህም በኢትዮጵያ ውስጥ ግልጽና ዴሞክራሲያዊ ሁኔታዎች በመጠናከር ላይ መሆናቸውን ያመለክታል ብሏል።</p>

<p>የሮክ ሙዚቃ አቀንቃኙ እንዳለው መንግሥታዊና መንግሥታዊ ያልሆኑ ድርጅቶች የኤድስ በሽታን ለመከላከል የሚያደርጉትን ጥረት የበለጠ ማጠናከር ይጠበቅባቸዋል።</p>

<p>ከፍተኛ የመንግሥት ባለሥልጣናትም በፍቃደኝነት ላይ የተመሠረተ የኤች.አይ.ቪ/ ኤድስ ምርመራ በማካሄድ በሕዝቡ ዘንድ ግንዛቤውን ማጎልበት ይጠበቅባቸዋል ብሏል።</p>

<p>በዚሁ ወቅት ንብረትነቱ የፕሮፌሰር እንድሪያስ እሸቴ የሆነና ረጅም ዕድሜ ያስቆጠረ አገልግልም ለቦብ ጊል ዶፍ በስጦታ ተበርክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 25 ቀን 1995</a></p>

</body>
</html>	














