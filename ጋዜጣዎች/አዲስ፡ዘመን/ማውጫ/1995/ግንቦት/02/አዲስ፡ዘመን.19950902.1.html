<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አባተ ኪሾና አቶ ቢተው በላይ በእሥር ሆነው እንዲከራከሩ ታዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ አባተ ኪሾና አቶ ቢተው በላይ በእሥር ሆነው እንዲከራከሩ ታዘዘ</h2>


<p>በፌዴራል ጠቅላይ ፍርድ ቤት ክርክራቸው በይግባኝ በመታየት ላይ የሚገኘው አቶ አባተ ኪሾና አቶ ቢተው በላይ በእሥር ሆነው እንዲከራከሩ ትናንት በአብላጫ ድምፅ ትዕዛዝ ሲሰጥ አነስተኛው ድምፅ ደግሞ መታሰር የለባቸውም ሲል በሃሳብ ተለይቷል።</p>

<p>የሥነ ምግባርና ፀረ ሙስና ኮሚሽን ዓቃቤ ሕግ ተከሳሾቹ በእሥር ሆነው እንዲከራከሩ ያቀረበው አቤቱታና የተከሳሽ ጠበቆች ደግሞ ከከፍተኛ ፍርድ ቤት መከላከል ሳያስፈልጋቸው በነፃ የተለቀቁ ስለሆነ መታሰር የለባቸውም ብለው ያቀረቡትን የመከራከሪያ ሃሳብ ፍርድ ቤቱ በመመርመር ሁለቱ ተከሳሾች ታስረው እንዲከራከሩ ሲል በአብልጫ ድምፅ ትዕዛዝ ሰጥቷል።</p>

<p>በችሎቱ በሦስተኛ ደረጃ የተመዘገቡት ዳኛ ግን ተከሳሾቹ በከፍተኛ ፍርድ ቤት በነፃ ተለቀው በይግባኝ በጠቅላይ ፍርድ ቤት ጉዳያቸው ያስቀርባል ተብሎ በመታየት ላይ ቢሆንም ቀደም ሲል የተሰጠው ውሳኔ መሻር አለመሻሩ ሳይረጋገጥ መታሰር የለባቸውም ሲሉ በሃሳብ ተለይተዋል። </p>

<p>በሌላ በኩል ደግሞ የሥነ ምግባርና ፀረ ሙስና ኮሚሽን አቃቤ ሕግ በእነ አቶ አሰፋ አብርሃ ላይ ትናንት ያቀረበው የኦዲት ሪፖርት የሰነድ ማስረጃ ለተከሳሾችና ለፍርድ ቤቱ ያቀረበው በገጽ ብዛት ልዩነት በማሳየቱ በሬጂስትራር በኩል ተስተካክሎ እንዲቀርብ ትዕዛዝ ሰጥቷል።</p>

<p>ዓቃቤ ሕጉ ለችሎቱ ያቀረበው የሰነድ ማስረጃ ብልጫ ያለው በመሆኑ ለችሎቱ የደረሰው ማስረጃ ለተከሳሾችም በተመሳሳይ ሁኔታ ሊደርሳቸው ይገባል ወይም ለፍርድ ቤቱ በአብላጫ የተሰጠው ማስረጃ መቀነስ ይኖርበታል ብለው አመልክተዋል።</p>

<p>ለችሎቱ በትርፍነት የቀረበውን የሰነድ ማስረጃ ዓቃቤ ሕጉ በማስረጃነት አልፈልገውም እንኳን ቢል ለተከሳሾችና ለፍርድ ቤቱ እኩል መድረስ ስላለበት ለችሎቱ በትርፍነት የቀረበው ማስረጃ እንዲወጣ በማዘዝ በሬጂስትራር በኩል ተስተካክሎ እንዲቀርብ ትዕዛዝ ሰጥቷል።</p>

<p>የኮሚሽኑ ዓቃቤ ሕግ በትናንቱ ዕለት ለፍርድ ቤቱና ለተከሳሾች ያቀረበው የኦዲት ሪፖርት የሰነድ ማስረጃ የጣይቱ ሆቴል፣ የጉለሌ ሣሙና ፋብሪካ የሐረር ማተሚያ ቤት የደብረ ዘይት ዱቄት ፋብሪካ እና የቅዱስ ጊዮርጊስ ቢራ ፋብሪካን የሚመለከት ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 2 ቀን 1995</a></p>

</body>
</html>	














