<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና ተጠርጥረው ምርመራ ሲካሄድባቸው ከነበሩት መካከል በአሥራ አንዱ ላይ ክስ ተመሠረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሙስና ተጠርጥረው ምርመራ ሲካሄድባቸው ከነበሩት መካከል በአሥራ አንዱ ላይ ክስ ተመሠረተ</h2>


<p>በሙስና ተጠርጥረው በአራት የተለያዩ መዛግብት ምርመራ ሲካሄድባቸው ከነበሩት ግለሰቦች መካከል የሥነ ምግባርና ፀረ ሙስና ኮሚሽን በአሥራ አንዱ ላይ ክስ መሠረተ። የፌዴራሉ ከፍተኛ ፍርድ ቤት ደግሞ ሦስቱን የምርመራ መዛግብት ዘጋ።</p>

<p>የሥነ ምግባርና ፀረ ሙስና ኮሚሽን ዐቃቤ ሕግ የሙገር ሲሚንቶ ኢንተርፕራይዝ ሠራተኞች በነበሩት በእነ ኢንጅነር ግዛው ተክለማሪያም መዝገብና አሥራ አንድ ግለሰቦች ላይ ከትናንት በስቲያ ክሱን ለአንደኛ ወንጀል ችሎት በማቅረቡ ከእነዚህ ውስጥ አምስቱ ተጠርጣሪዎች ከወህኒ ቤት እንዲቀርቡ ትዕዛዝ ተሰጥቷል።</p>

<p>ፍርድ ቤቱ ግንቦት 6 ቀን 1995 ዓ.ም ከወህኒ ቤት ወደ ችሎቱ እንዲቀርቡ ትዕዛዝ የሰጠባቸው ግለሰቦች ኢንጅነር ግዛው ተክለማሪያም፣ አቶ ባሶ አሰፋ፣ አቶ ኃይሉ ግዛው፣ አቶ መስፍን አቢ እና ወይዘሮ አበባ የኋላ የተባሉትን ነው።</p>

<p>እነዚሁ የሙገር ሲሚንቶ ኢንተርፕራይዝ የሥራ ኃላፊዎች የነበሩት ግለሰቦች በሥልጣን አለአግባብ በመጠቀም ሠራተኞች ቀጥረዋል፣ ዕድገት ሰጥተዋል፣ ከመንግሥት ዕቃ ግዥ ደንብና ሥርዓት ውጪ ግዥ ፈጽመዋል፣ አነስተኛ ጨረታ ያቀረቡ የመጓጓዣ ኩባንያዎች እያሉ ከፍተኛ ዋጋ ያቀረቡ ጨረታውን እንዲያሸንፉ አድርገዋል፤ በሚል መሆኑን የምርመራ መዝገቡ ያስረዳል።</p>

<p>በሌላ በኩል ደግሞ በሦስት የተለያዩ መዛግብት ከቴሌኮሙኒኬሽን ኤጀንሲ ዕውቅና ውጪ ከግለሰቦች ጋር የጥቅም ግንኙነት በመፍጠር በርካታ መስመር በማስፈቀድ ከውጭ ግንኙነት ፈጥረዋል ተብለው የተጠረጠሩ ግለሰቦች ላይ ተጨማሪ ምርመራ ለማካሄድ ፖሊስ የጠየቀውን የጊዜ ቀጠሮ ፍርድ ቤቱ ባለመቀበል የምርመራ መዝገቡን ዘግቶታል።</p>

<p>አንደኛ ወንጀል ችሎት በተለያዩ መዛግብት ምርመራ ሲካሄድባቸው በነበሩት ግለሰቦች ላይ የሥነ ምግባርና ፀረ ሙስና ኮሚሽን በ15 ቀናት ውስጥ ክስ እንዲመሠርትባቸው ትዕዛዝ በመስጠት ተጠርጣሪዎቹ እስከ ግንቦት 13 ቀን 1995 ዓ.ም በማረሚያ ቤት እንዲቆዩ በማለት የምርመራ መዝገቡን ዘግቶታል።</p>

<p>ከእነዚሁ ተጠርጣሪዎች ውስጥ አቶ በየነ ደምሴ የተባሉት ግለሰብ በኢትዮጵያ ቴሌኮሙኒኬሽን ኮርፖሬሽን የምሥራቅ አዲስ አበባ ዞን ሥራ አስኪያጅ ከሆኑት ወይዘሮ ብርሃኔ ካባና በዞኑ የማርኬቲንግ ሥራ አስኪያጅ ከነበሩት ከአቶ ተስፋዬ ገብረወልድ ጋር በመመሳጠር 40 የቀጥታ ስልክ መውሰዳቸውን የምርመራ መዝገቡ ያመለክታል።</p>

<p>ግለሰቡ ከውጭ ኩባንያዎች ጋር በመሆን የተለያዩ የኤሌክትሮኒክስ መሣሪያዎች ወደ አገር ውስጥ በማስገባት ከቴሌ በተሰጣቸው የቀጥታ ስልክ መስመር ጋር በማገጣጠም ሕገወጥ የዓለም አቀፍ ጥሪ በመቀበልና በማስተላለፍ ሥራ መሥራታቸውን ከምርመራ መዝገቡ ለመረዳት ተችሏል።</p>

<p>እንዲሁም በሌላ መዝገብ ምርመራ ሲካሄድባቸው በነበሩት ናኦድ ምሳሌ፣ ኢያሱ በርሄ፣ ኢንጂነር ጌታቸው እሸቱ እና ሰለሞን አየለ የተባሉት ግለሰቦች ከቴሌኮሙኒኬሽን ሥራ ኃላፊዎች ጋር በጥቅም በመመሳጠር በየግላቸው ባስፈቀዷቸው በድምሩ 310 ቀጥታ የስልክ መስመር በአንድ ክፍል ውስጥ አስገብተዋል ከቴሌኮሙኒኬሽን ባገኙት ቀጥታ መስመር ከውጭ ኩባንያዎች ጋር በጥቅም በመገናኘት የዓለም አቀፍ የስልክ ጥሪ ተቀብለው የማስተላለፍ ብቃት ያላቸው የተለያዩ የኤሌክትሮኒክስ መሣሪያዎች በመጠቀምና ከተሰጣቸው ቀጥታ መስመር ጋር በማገጣጠም ጥሪ ሲቀበሉና ሲያስተላልፉ ተገኝተዋል ተብለው ነው።</p>

<p>ከእነዚሁ ተጠርጣሪዎች መካከል አቶ ኢያሱ በርሄ በሁለት ሰዎች ስም 200፣ በአቶ ሰለሞን አየለ ስም 50፣ አቶ ናኦድ ምሳሌ እና ኢንጅነር ጌታቸው እሸቱ በእያንዳንዳቸው ስም ሠላሳ ሠላሳ ቀጥታ መስመር ተቀብለው እንደነበር ከምርመራ መዝገቡ ለመረዳት ተችሏል።</p>

<p>አቶ ያለውላይቀር የማነ እና አቶ ሳህሉ ኃይሌ የተባሉት ተጠርጣሪዎች ደግሞ ስማቸው ካልታወቁ ባለሥልጣናት ጋር በጥቅም በመመሳጠር 46 የሞባይል ስልኮች ከቴሌኮሙኒኬሽን ፍቃድ ሳይኖራቸው የዓለም አቀፍ ስልክ የማሠራጨት ብቃት ካላቸው ከተለያዩ የኤሌክትሮኒክስ መሣሪያዎች ጋር በማገጣጠም በሀገር ኢኮኖሚና ደህንነት ላይ ከፍተኛ ወንጀል ሲፈጽሙ ተገኝተዋል በሚል ምርመራ ሲካሄድባቸው ቆይቷል።</p>

<p>ችሎቱም ፓሊስ በሦስቱም መዛግብት በተሰጠው ጊዜ ምርመራውን እንዲያጠናቅቅ በመሆኑ የተጠየቀውን ተጨማሪ የጊዜ ቀጠሮ አልተቀበለውም። ተጠርጣሪዎቹ በ15 ቀናት ጊዜ ውስጥ መደበኛ ክስ እስኪመሠረትባቸው ድረስ ወደማረሚያ ቤት እንዲላኩ ትዕዛዝ በመስጠት የምርመራ መዝገቡን ዘግቶታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 1 ቀን 1995</a></p>

</body>
</html>	














