<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በ27 ሰዎች ግድያ ተሳታፊ የነበረው እሸቱ ሸንቁጤ በስቅላት እንዲቀጣ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በ27 ሰዎች ግድያ ተሳታፊ የነበረው እሸቱ ሸንቁጤ በስቅላት እንዲቀጣ ተወሰነ</h1>


<p>በዘር ማጥፋት ወንጀል በ27 ሰዎች ግድያ ቀጥተኛ ተሳታፊ የነበረው እሸቱ ሸንቁጤ በለጠ በስቅላት እንዲቀጣ የፌዴራል ከፍተኛ ፍርድ ቤት ከትናንት በስቲያ ውሣኔ ሰጠ።</p>

<p>ውሣኔው በአገሪቱ ርዕሰ ብሔር ሲጸድቅ የስቅላት ቅጣቱ ተከሣሹ ወንጀሉን በፈጸመበት በአዲስ አበባ ከተማ ወረዳ 13 ውስጥ ሕዝብ በተሰበሰበበት ቦታ ተግባራዊ እንዲሆን ፍርድ ቤቱ ትዕዛዝ ሰጥቷል።</p>

<p>ስድስተኛ ወንጀል ችሎት በእሸቱ ሸንቁጤ በለጠ ላይ የስቅላት ቅጣቱን የወሰነው ግለሰቡ በደርግ ሥርዓት ሥልጣኑን መከታ በማድረግ የኢህአፓ አባላትና ፀረ-አብዮተኞች ናቸው ያላቸውን 27 ሰዎች መግደሉ በሁለት ሰዎች ላይ አካላዊና ውስጣዊ ጉዳት ማድረሱና 10 ሰዎችን ያለአግባብ ማሠሩ በልዩ ዓቃቤ ሕግ ማስረጃ በመረጋገጡ ነው።</p>

<p>በብርሃንና ሰላም ማተሚያ ቤት የሠራተኛ ማኅበር ሊቀመንበር የነበረው ይኸው ግለሰብ ኢህአፓ ፀረ-አብዮትና ፀረ ሕዝብ ያላቸውን ንጹሐን ዜጎች ያለአንዳች የፍርድ ቤት ትዕዛዝና የበላይ አካላት አስገዳጅነት በራሱ ሙሉ ፈቃድና ፍላጎት በመግደል በመደብደብና በማሰቃየት ውስጣዊና አካላዊ ጤንነታቸው ላይ ብርቱ ጉዳት በማድረስ ኢ-ሰብዓዊ ድርጊት መፈጸሙን ፍርድ ቤቱ በሰጠው ውሣኔ አብራርቷል።</p>

<p>እንዲሁም ሰዎችን በገዛ ሥልጣኑ ምግብና ሕክምና በማያገኙበት ሁኔታ በሕገ ወጥ ቦታ ማሠሩ በአላባ ከተማ የሼህ ሰይድ መክዮ ሉሊ መክዮ እና የሌሎች ሰዎችን የግል ንብረትና ገንዘብ ያለአግባብ መውሰዱ የወንጀሉን ክብደት እንደሚያጎላው በውሣኔው ገልጿል።</p>

<p>ግለሰቡ የወንጀል ድርጊቶችን የፈጸመው በወቅቱ የነበረውን ሥልጣን መከታ በማድረግ ከአዲስ አበባም አልፎ ክፍለ ሀገር ድረስ ቡድን አዘጋጅቶ ኢህአፓ እና ፀረ-አብዮት የሚላቸውን ሰዎች ያለፍርድ የገደለ ያስገደለ ያሠረ የመረመረና ጉዳት ያደረሰ መሆኑን ልዩ ዓቃቤ ሕግ የቅጣት ማክበጃ አስተያየቱን ሰጥቷል።</p>

<p>በቁጥጥር ሥር የነበሩትን ሰዎች እጅግ አደገኛ በሆነ ሁኔታ ከእሥር ቤት በማውጣትና ሌሊት የጦር መሳሪያ በመያዝ ሁከት በሚፈጥር መልኩ ዘግናኝ አሰቃቂና ተደራራቢ ወንጀሎችን ግለሰቡ ስለመፈጸሙ በተመሠረተበት ሁለት የክስ መዝገቦች ላይ ተገልጿል።</p>

<p>ግለሰቡ በወቅቱ ከነበረው መንግሥት ግድየለሽነት የተነሳ የሚያሳዝን ድርጊት መፈፀሙን ማየቱንና መስማቱን ብሎም ተባባሪ መሆኑንና በዚህም ድርጊት መጸጸቱን በመግለጽ የፍርድ ማቅለያ እንዲደረግለት መጠየቁን በውሣኔው ላይ ተገልጿል።</p>

<p>ይሁንና ተከሣሹ ለቅጣት ማቅለያነት ያቀረባቸው ሀሳቦች ይልቁንም ግልሰቡ በወቅቱ የነበረውን ብርቱ አቋም የሚገልጽ ከመሆኑ ባሻገር ለፈጸመው ድርጊት አንዳች አስተያየትና የማቅለያ ምክንያት እንደሌለው ፍርድ ቤቱ በሰጠው ውሣኔ አስረድቷል።</p>

<p>ፍርድ ቤቱ የልዩ ዓቃቤ ሕግ የቅጣት ማክበጃና የተከሣሽን የቅጣት ማቅለያ አስተያየት ከቀረበው ክስና ተከሣሹ ከፈጸማቸው የወንጀል ድርጊቶች ጋር በማመዛዘን ከጥፋቱ ጋር ይመጣጠናል ብሎ ባመነው መሠረት 45ኛ ተከሣሽ የሆነው እሸቱ ሸንቁጤ በለጠ በስቅላት እንዲቀጣ በሙሉ ድምፅ ወስኗል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 28 ቀን 1995 ዓ.ም.</a></p>

</body>
</html>
