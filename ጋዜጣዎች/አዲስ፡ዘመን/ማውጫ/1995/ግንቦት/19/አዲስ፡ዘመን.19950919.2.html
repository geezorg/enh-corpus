<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ የድርጅቱን አመለካከት የማስተካከል ሥራ ማጠናቀቁን ጠቅላይ ሚኒስትሩ ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሕአዴግ የድርጅቱን አመለካከት የማስተካከል ሥራ ማጠናቀቁን ጠቅላይ ሚኒስትሩ ገለጹ</h2>


<p>ኢህአዴግ በተሃድሶ እንቅስቃሴ የድርጅቱን አመለካከት የማስተካከል፣ አሠራሮቹን የመቀየርና አባላቱን የማጥራት ሥራ በስፋት ማጠናቀቁን ጠቅላይ ሚኒስትር መለስ ዜናዊ ገለጹ፣ ከእህል ልመና በፍጥነት መላቀቅ እንዳለብን አምነን በመሥራት ላይ እንገኛለን አሉ።</p>

<p>ጠቅላይ ሚኒስትር መለስ የግንቦት 20 አሥራ ሁለተኛ ዓመት በዓልን አስመልክተው የኢህአዴግ ልሳን ከሆነው አብዮታዊ ዴሞክራሲ መጽሔት ጋር ባደረጉት ቃለ ምልልስ ኢህአዴግ በተሃድሶ እንቅስቃሴው መሠረታዊ የሆኑ የልማት፣ የደሞክራሲ ሥርዓት ግንባታ ስትራቴጂዎች፣ ፖሊሲዎችና ዝርዝር ዕቅዶች ወጥተው ተግባር ላይ መዋል መጀመራቸውን አስረድተዋል።</p>

<p>የድርጅቱ አሠራሮች የማስተካከልና አባላትን የማጥራቱን ተግባር ከሞላ ጎደል በሁሉም የኢህአዴግ አባል ድርጅቶች ረጅም ርቀት መኬዱን የገለጹት ጠቅላይ ሚኒስትር መለስ፤ በአንዳንድ ድርጅቶች በሚፈለገው ፍጥነትና ጥራት ያለመሄድ ችግር መታየቱን ገልጸዋል።</p>

<p>በአጠቃላይ ሲታይ ድርጅቱ ጠቅላላ አባላቱን ገምግሞና አጥርቶ እቅዶቹን ዘርዝሮ በጥሩ መንፈስ ወደ ሥራ ሊገባ የሚችልበት ሁኔታ መፈጠሩን አስረድተዋል።</p>

<p>ጠቅላይ ሚኒስትር መለስ ዘንድሮ ያጋጠመውን የድርቅ አደጋ ለመመከት የተደረገውን ጥረት አስመልክተውም 15 ሚሊዮን ሕዝብ በረሃብ ይጎዳል ተብሎ መገመቱን አስታውሰው፤ ለዚህም በቅድሚያ የራስን አቅም ማንቀሳቀስና በሁለተኛ ደረጃ የውጭ ዕርዳታ ማግኘት የሚያስችል አቅጣጫ ተይዞ ጥረት መደረጉን ገልጸዋል።</p>

<p>በዚህም ያጋጠመውን አደጋ መላው የዓለም ሕዝብ እንዲያውቀው መደረጉን ጠቁመው፤ ይህም ሊያጋጥም ይችል የነበረውን ድንገተኛ የሞት አደጋ ለመመከት ማስቻሉን አመልክተዋል።</p>

<p>ጠቅላይ ሚኒስትሩ በፍጥነት ከእህል ልመና መላቀቅ እንዳለብን አምነን በመሥራት ላይ እንገኛለን በማለት ገልጸው፤ በተለይ የገጠር ገበያ ሥርዓትን መልክ ለማስያዝ መጀመር ያለበት ከኤክስቴንሽን ማዕቀፍ በመነሳት እንደሆነ አመልክተዋል።</p>

<p>ከዚህ አኳያ በገበያ ላይ ተፈላጊነት ያለው፣ ጥሩ ወይም ተመጣጣኝ ዋጋ የሚያስገኝ ምርት ካልተመረተ የተመረተው ምርት ገበያ አይኖረውም ያሉት አቶ መለስ፤ ስለዚህ ምን ዓይነት ምርት እናምርት የሚለው ከመወሰኑ በፊት አርሶ አደሩ ገበያውን ማጥናት አለበት ሲሉ ገልጸዋል።</p>

<p>በገበያ ላይ የምርት ዓይነት ከተጠናና ከታወቀ በጥራትና በተሻለ ምርታማነት ማምረትና በገበያ ላይ ተሽጦ የሚያወጣ እንዲሆን የማድረግ ሥራ መሥራት ምርቱን አሰባስቦ ለገበያ ሊያቀርብ የሚችል አደረጃጀት መፍጠርና የመሠረተ ልማት ማስፋፋት እንደሚያስፈልግ ጠቁመዋል።</p>

<p>ለዚህም የኅብረት ሥራ ማኅበራትን ማጠናከርና የእርሻ መጋዘኖች ሥርዓትን ለመፍጠር ጥናቱ ተካሂዶ ረቂቅ ሕግ መዘጋጀቱን አመልክተው፤ ይህ ረቂቅ ሕግ ከጠቅላላው የገበያ ሥርዓቱ መለወጥ ጋር ተቀናጅቶ እንዲሄድ እንደገና እንዲመረመርና እንኪከለስ ተደርጎ በቀጣዩ ዓመት አስፈላጊው ሕግ ይወጣል የሚል ዕምነት እንዳላቸው ገልጸዋል።</p>

<p>በውሃ ማቆር ድርቅን ለመከላከልና በምግብ ራስን ለመቻል በሚደረገው ጥረትም በአማራና ትግራይ ክልሎች ከተደረገው ጉብኝት የታየና ድምዳሜ የተደረሰበት ጉዳይ እንዳለ ጠቁመዋል።</p>

<p>ይህም የውሃ ማቆርና ማቀብን በመጠቀም ምርትን ለማሻሻል ተጨባጭ እንቅስቃሴ በተደረገባቸው አካባቢዎች የአርሶ አደሩ ኑሮ መለወጥ፣ አብዛኛው ሕዝብ አቅጣጫውን እስከሚይዝና እስከሚገነዘብ ካልሆነ በቀር ትንሽ ምልክት ካየ በራሱ መንገድ ረጅም ርቀት ሊሄድ እንደሚችል በተግባር ታይቷል ብለዋል።</p>

<p>ሌላው በባለሙያዎች በኩል መጀመሪያ አሉታዊ አመለካከት እንደነበር ጠቅሰው፤ በበርካታ አካባቢዎች ሁኔታውን ሲያዩና ሲገነዘቡ በሙሉ ፍላጎት ወደ ሥራው የመግባት ሁኔታ መፈጠሩን አመልክተዋል።</p>

<p>የሰፈራ ፕሮግራምም በቅድሚያ በኦሮሚያ፣ አማራና ትግራይ ክልሎች በተወሰነ ደረጃ በደቡብ ክልል ላይ ማተኮሩን ገልጸው፤ የአርብቶ አደር አካባቢ ሕዝቦች ጉዳይ ለየት ያለና ራሱን የቻለ ዕቅድ የተያዘለት መሆኑን አስታውቀዋል።</p>

<p>በመሆኑም በሞዴል ደረጃ በኦሮሚያ፣ አማራና ትግራይ የተወሰነ ሥራ መሠራቱንና በደቡብ ደግሞ በአመዛኙ ጥናት ላይ መተኮሩን ገልጸው፤ ከቦታ ቦታ መለያየቱንና በአንዳንድ አካባቢ ሕዝቡ ለመስፈር ከፍተኛ ፍላጎት እንዳለው ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 19 ቀን 1995</a></p>

</body>
</html>	














