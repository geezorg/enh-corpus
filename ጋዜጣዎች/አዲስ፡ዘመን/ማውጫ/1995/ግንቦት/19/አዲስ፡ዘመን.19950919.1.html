<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በ"አንድ ብር ለአንድ ወገን" ቴሌቶን ዘጠኝ ሚሊዮን ብር የሚጠጋ ተሰበሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በ"አንድ ብር ለአንድ ወገን" ቴሌቶን ዘጠኝ ሚሊዮን ብር የሚጠጋ ተሰበሰበ</h2>


<p>"አንድ ብር ለአንድ ወገን" በሚል ከትናንት በስቲያ በሸራተን አዲስ በተካሄደ የገቢ ማሰባሰቢያ ቴሌቶን ዘጠኝ ሚሊዮን ብር የሚጠጋ መሰባሰቡን "የአንድ ብር ለአንድ ወገን" የእርዳታ አሰባሳቢ ኮሚቴ ሊቀመንበር አስታወቁ።</p>

<p>የኮሚቴው ሊቀመንበር ወይዘሪት ሰሎሜ ታደሰ ትናንት እንዳስታወቁት፤ ገንዘቡ የተሰበሰበው ለበጎ ተግባር በተሰጠ ቀና ምላሽ ነው።</p>

<p>ሊቀመንበሯ ከዕለት ጉርሳቸው ቀንሰው ለወገን አለኝታውን ላሳዩት ሁሉ ከትናንት በስቲያ ምስጋና ያቀረቡ ሲሆን፤ የአንድ ብር ለአንድ ወገን ቲኬት ሽያጭ እስከሚቀጥለው ነሐሴ መጨረሻ እንደሚቀጥል አስታውቀዋል።</p>

<p>"አንድ ብር ለአንድ ወገን" አስራ አምስት የኮሚቴ አባላት ሲኖሩት ወ/ት ሰሎሜ ታደሰ የእርዳታ አሰባሳቢ ኮሚቴው ሊቀመንበር ሲሆኑ ንግስት ገ/ክርስቶስ፣ሀይለልዑል ታምሩ፣ ፈዱ የሱፍም፣ አብይ ፍስሐ፣ ገነነው አሰፋ፣ ፕሮፌሰር እንድሪያስ እሸቴ፣ ያይራድ አላምረው እና አዳነች ወልደ ገብርኤል የኮሚቴው አባላት ናቸው።</p>

<p>አስራ አምስቱ የኮሚቴ አባላት ይህንን የተቀደሰ ሃሣብ ከዳር ለማድረ ከጥር አንስቶ ላለፉት 4 ወራት ሲሰሩ እንደነበር ታውቋል። የቲኬቱ ዋጋ ከአንድ ብር የሚጀምር መሆኑና የኮሚቴው አቀራረብ ያሳተፋቸው ታዋቂ ሰዎች ከሁሉም በላይ አላማቸው የብዙሃኑን ጆር ለመሳብ አስችሏቸዋል።</p>

<p>"የአንድ ብር ላንድ ወገን ዋነኛው ዓላማ የወገንን ጥሪ በወገን ለመመለስና የውጭ እርዳታ ለጋሽ መንግሥታትና መንግስታዊ ያልሆኑ ለጋሽ ድርጅቶችን እርዳታ የዘለቄታ የችግር መቅረፊያ ዘዴ አድርጐ መመልከቱን ለማቆም እንዲሁም እዚህ ያለው ወገን የአገሩን ዳር ድንበር ለማስከበር አንድ ላይ እንደተነሣው ለልማትና ለወገኑ ባለው አቅም እንደ አንድ ሠው ሆኖ መነሣት እንደሚችል ትምህርትና አርአያ ለመሆን ነው።በዚህ ዕለት ከአለም አቀፍ የዜና ማሠራጫዎች ዝግጁትን ለአለም ህዝብ አስተላልፈዋል። "እርዳታ ጠባቂ ብቻ ሳንሆን ባለን አቅም እራስን በራሳችን ለመርዳት እንደተዘጋጀን የአለም ህዝብ ይወቅልን" ብለዋል የኮሚቴው አስተባባሪ ወ/ት ሰሎሜ።</p>

<p>በዝግጁቱ ላይ ልዩ አስተዋጽኦ ላደረጉት ለኢትዮጵያ ሼል ማኔጅመንትና ሠራተኞች በ300 ቅርንጫፍ መ/ቤቶች ከግማሽ ሚሊዮን ቲኬት በላይ ለወሰዱትና ለኢትዮጵያ መከላከያ ሚኒስቴር ከ300,000 ሺህ ብር በላይ የሚያወጡ ትኬቶችን ለገዙት በተለይ አመስግነዋል።</p>

<p>በዕለቱ 10 ልዩ ቲኬቶች ተዘጋጅተው የነበረ ሲሆን ከእነዚህም ውስጥ ስድስቱ የኢትዮጵያ ፕሬዚዳንት፣ የጠቅላይ ሚኒስትር መለስ ዜናዊ እና ታዋቂ ሰዎች ፊርማቸውን የተቀመጠበት ነበር። የእያንዳንዱ 1,000,000,000 ብር ዋጋ ነበራቸው ከእነዚህ 6 ቲኬቶች 1 ሚሊዮን ብሩን ሼህ መሀመድ አል አሙዲ ፣ ሜድሮክ እና የኢትዮጵያ የባህር ትራዚት ቲኬቱን በመግዛት የወገንን ጥሪ ለመመለስ ለተደረገው ጥሪ ምላሽ ሰጥተዋል። 14 ሚሊዮን ብር ለመሰብሰብ አላማው አድርጐ የተነሳው ይህ ኮሚቴ ከመዋጮው በኋላ የተሰበሰበው ብር ብዛት ዘጠኝ ሚሊዮን መድረሱ ተገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 19 ቀን 1995</a></p>

</body>
</html>	
