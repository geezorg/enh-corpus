<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደኢህዴግ 85 ከፍተኛ አመራሮች ላይ ድርጅታዊ እርምጃ ተወሰደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደኢህዴግ 85 ከፍተኛ አመራሮች ላይ ድርጅታዊ እርምጃ ተወሰደ</h1>


<p>የደቡብ ኢትዮጵያ ሕዝቦች ዴሞክራሲያዊ ግንባር (ደኢህዴግ) 44 ከፍተኛ አመራሮች ከግንባሩ እንዲወገዱ 41ዱ ደግሞ ከማንኛውም የግንባሩ አመራር ወርደው በአባልነት ብቻ እንዲቀጥሉ መወሰኑን የዳግም ተሃድሶ ቃል አቀባይ አስታወቀ።</p>

<p>የዳግም ተሃድሶው ቃል አቀባይ ትናንት "የጥገኛ ዝቅጠትን ማስታመም ይቁም" በሚል ርዕስ በሰጠው መግለጫ እንዳመለከተው ግንባሩ በ227 የአባል ድርጅቶች ማዕከላዊ ኮሚቴ አባላትና በዞን አመራር አካላት ላይ ላለፉት 15 ቀናት ሲያካሄድ የቆየው ሒስና ግለሒስ ትናንት ሲያጠናቅቅ የአመራሩ ጥገኛ አካል የተሰጠውን ኃላፊነት ለግል ጥቅምና ሥልጣን መረማመጃ በማድረግ ፀረ ዴሞክራሲያዊ ተግባር ሲያከናውን መቆየቱ ተረጋግጧል።</p>

<p>ጥገኛ አመራሩ በሙስና ከመዘፈቁም ሌላ በተለያየ ደረጃ የሚገለጹ ፀረ ዴሞክራሲያዊ ተግባራት ሲፈጽም እንደነበር በመድረኩ እንደታመነበት የቃል አቀባዩ መግለጫ አመልክቶ ከአመራር አካላቱ መካከል 142ቱ ቅን ግለሒስ በማድረጋቸው ባሉበት እንዲቀጥሉ መወሰኑንም ገልጿል።</p>

<p>የአመራሩ ጥገኛ አካል ብሔር ብሔረሰቦች ለዘመናት ተጭኖአቸው የነበረውን ብሄራዊ ጭቆና ለመታገል በውስጣቸው የፈጠሩትን የማንነት ስሜት አጉልቶ ለዲሞክራሲያዊ ብሔረተኝነት ግንባታ ከማዋል ይልቅ የግል ጥቅምን ማሳደጃ ማድረጉን አስታውቆ በብሔረሰብ አጥር ሽፋን በርካታ ፀረ ህዝብ ተግባራት ሲፈጸም መቆየቱም በመድረኩ መተማመን ላይ መደረሱን አመልክቷል።</p>

<p>የግንባሩ ዳግም ተሃድሶ በወረዳ አመራር አካላት ላይ የሚያካሒደውን ሂስና ግልሂስ ዛሬ እንደሚጀምር ቃል አቀባዩ ጠቁሞ ለህዝቡ ቅርብ በሆኑ የወረዳ መዋቅሮች ላይ የሚካሄደው ግምገማን ማጥራት የህዝቡን የወደፊት ተሳትፎ የበለጠ ለማጎልበት እንደሚረዳም አስገንዝቧል።</p>


<p class="align-center"><a href="/Gazettas/AddisZemen/info/AddisZemen.sera.html"> ከአዲስ ዘመን ጥቅምት 20 ቀን 1995</a></p>

</body>
</html>	














