<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥትና የንግዱ ማኅበረሰብ የጋራ ምክክር ጉባዔ መመሪያ አጸደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመንግሥትና የንግዱ ማኅበረሰብ የጋራ ምክክር ጉባዔ መመሪያ አጸደቀ</h1>


<p>የመንግሥትና የንግዱ ኅብረተሰብ የጋራ ምክክር ጉባዔ መመሪያ አፀደቀ። የጋራ ምክክር ጉባዔው ሀገራችን ለጀመረችው የልማት እንቅስቃሴ ከፍተኛ እገዛ እንደሚያደርግና ከጊዜ ወደ ጊዜ የመግባባትና ችግሮችን የመቅረፍ ሁኔታ እየታየበ መሆኑን የንግድና ኢንዱስትሪ ሚኒስትር ገለጹ።</p>

<p>ሚኒስትሩ አቶ ግርማ ብሩ ትናንት በንግድና ኢንዱስትሪ ሚኒስቴር መሰብሰቢያ አዳራሽ በተካሄደው የመጀመሪያው የጋራ ምክክር መድረክ ላይ እንደተናገሩት በፌዴራል ደረጃ የተቋቋመው የመንግስትና የግል ዘርፉ የጋራ ምክክር ጉባኤ በአዋጅና በአፈፃፀም ዙሪያ የሚነሱ ችግሮችን በማንሳት፣ በማብራራትና እንዲታረሙ በማድረግ ረገድ ውጤታማ እየሆነ ነው። ወደፊትም ጉባዔው በየሦስት ወሩ እንደሚካሄድ ገልጸዋል።</p>

<p>በፀደቀው መመሪያ ላይ እንደተለመከተው ፈጣንና ቀጣይነት ያለው የኢኮኖሚ ልማት እድገት ለማምጣት፤ ሁሉም ኅብረተሰብ የሚጋራው የልማት ራዕይ ሲኖርና ይህንንም እውን ለማድረግ በመንግሥትና በግሉ ዘርፍ መካከል የጋራ መወያያና መመካከሪያ መድረክ በመፍጠር ነው።</p>

<p>የመድረኩ ዓላማም የጋራ ልማት ራዕይ ለማስገኘቱ፣ መንግሥት ለግል ባለሀብቶች የሚሰጠውን ድጋፍና ማበረታቻ ተግባራዊ ለማድረግ እንዲሁም የሚያወጣቸውን ሕጐችና ደንቦች፣ አፈፃፀም ለማሻሻልና ለመከታተል እንዲያግዝ መሆኑ ተገልጿል።</p>

<p>ፖሊሲና ሕግ መንደፍና ማውጣት ብቸኛ የመንግሥት ሥልጣንና ኃላፊነት ቢሆንም በሂደቱ ውስጥ የግል ዘርፉን ማሳተፍና ማማከር የባለቤትነት መንፈስ፣ በመፍጠር አፈፃፀሙን የሚያጠናክር እንደሚሆንም ተብራርቷል።</p>

<p>በዚሁ የጋራ ምክክር ጉባዔ ላይ በንግድ ባንክ የብድር አሰጣጥ፣ የመንግሥት ታክስን በሚመለከት የንብረቶች አያያዝ እንዲሁም በመሬትና በቤት ይዞታ የማስተላለፍ ሂደት ላይ የሚታዩ ችግሮች በሚሉ አጀንዳዎች ዙሪያ ውይይት ተካሄዷል።</p>

<p>የኢትዮጵያና አዲስ አበባ ንግድ ምክር ቤቶች ፕሬዚዳንት አቶ ብርሃነ መዋ የንግዱ ኅብረተሰብ ባንክ ብድር ሳትከፍሉ ሌላ ብድር አንሰጥም ስላለን ተቸግረናል እያለ ነውና ብድር በመስጠት የታመመ ብድርን ለማስታመም ለምን አይሞከርም? በማለት ላቀረቡት ጥያቄ የኢትዮጵያ ብሔራዊ ባንክ ከፍተኛ የሥራ ኃላፊዎች በሰጡት ምላሽ በአሁኑ ወቅት ባንክ ጠንቃቃ አበዳሪ ለመሆን ጥረት እያደረገ መሆኑን ገልጸው፤ ተበዳሪዎችም ለመክፈል የሚችሉትንና የአቅማቸውን እንዲበደሩ የሚል አሠራር መከተሉን አስታውቀዋል።</p>

<p>አዲሱ የባንክ መመሪያ ብድርን የሚከለክል ሳይሆን ጥብቅ አሠራር ያለው መሆኑን ኃላፊዎቹ ገልጸው፤ አዳዲስ ፕሮጀክቶችን ይዘው የሚመጡትን እንዲሁም ብድር እያለባቸው ብድራቸውን ለመክፈል የሚያግዛቸው አዲስ ፕሮጀክት ይዘው የሚቀርቡትን ሰዎች እንደየፕሮጀክቱ አዋጭነት ብድሩ እንደሚፈቀድ ተናግረዋል።</p>

<p>ባንኩ በአንድ ዓመት ውስጥ ሊያስተናግደው ከሚችለው በላይ አዳዲስ ብድር ጠያቂዎች መቅረባቸውን ኃላፊዎቹ አመልክተው አዳዲስ ፕሮጀክቶች ይዘው የሚመጡ ብድር ያለባቸውን ሰዎችም እንደሚስተናገዱ ገልጸዋል። ነባር ብድርን የማስታመም ሥራ ጐን ለጐን እየተሠራ መሆኑንም ጠቅሰዋል።</p>

<p>አዲሱን የገቢ ግብር አዋጅ በሚመለከት ለገቢ ሰብሳቢ መሥሪያ ቤቶች ካለፍርድ ቤት ትዕዛዝ ንብረትን የመያዝና በ10 ቀናት ውስጥ የመሸጥ መብት ይጥሳል፣ እንዲሁም የገቢ ግብር ቅጣት በዝቷል ለሚሉት ጥያቄዎችም ጉዳዩ የሚመለከታቸውን መሥሪያ ቤቶች ከፍተኛ የሥራ ኃላፊዎች እንዳስረዱት አዋጁ ሕገ-መንግሥቱን የማይቃረንና በግብር ውሳኔ ቅር የተሰኘ ግብር ከፋይ እስከሰባ ቀናት ድረስ በየደረጃው አቤቱታ እንዲያቀርብ የሚያስችል የቅሬታ ማቅረቢያ አሠራርን የተከተለነው ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 8 ቀን 1995</a></p>

</body>
</html>	














