<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ ለሁለት ተከፍሎ መስማማት የማይችልበት ደረጃ ላይ መድረሱን የአመራር አባላቱ ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኦነግ ለሁለት ተከፍሎ መስማማት የማይችልበት ደረጃ ላይ መድረሱን የአመራር አባላቱ ገለጹ</h2>


<p>የኦሮሞ ነጻነት ግንባር (ኦነግ) ለሁለት ተከፍሎ መስማማት ከማይቻልበት ደረጃ ላይ መድረሱን ከግንባሩ ራሳቸውን ያገለሉ ሶስት የአመራር አባላት ገለጹ።</p>

<p>በግንባሩ ውስጥ በተለያየ የኃላፊነት ደረጃ ሲንቀሳቀሱ የቆዩትና በቅርቡ ወደ ሰላማዊ ኑሮ ለመግባት ወስነው እጅ የሰጡት እነዚህ የኦነግ አመራር አባላት እንደገለጹት፤ በኦነግ ውስጥ የተፈጠረው የአካባቢያዊነት ስሜት ግንባሩን ለመልቀቅ አስገድዷቸዋል።</p>

<p>የኦነግ ማዕከላዊ ኮሚቴ አባልና የደቡብ ዞን አዛዥ ቢቂልቻ ሳኚ በግንባሩ ውስጥ በየጊዜው የሀሳብ ልዩነቶች እየሰፉ መሔዳቸውን ገልጸዋል።</p>

<p>የድርጅቱ ሥርዓትና ደንብ በበላይ አካላት ዘንድ አለመከበር፣ እንዲሁም በእኩል ዓይን አለመታየትና የአመራሮችና የአባላት መገናኘት አለመቻል ለረጅም ጊዜ ተወሳስበው ከቆዩት ችግሮች እንደሚጠቀሱ መግለጻቸውንም የኦሮሚያ ምክር ቤት ትናንት በላከው መግለጫ አስታውቋል።</p>

<p>ከሻዕቢያ መንግስት ጋር ያለው ግንኙነት ግልጽ ባለመሆኑና የድርጅቱን በሻዕቢያ መመራት በመቃወማቸው ለሻዕቢያ ባደሩ የድርጅቱ አመራሮች ከሀዲዎች ተብለው መወንጀላቸውንም ተናግረዋል።</p>

<p>እንዲሁም በትግል ስም የሚሰበሰበው ገንዘብ ለጥቂት የአመራር አባላት መንደላቀቂያ በመዋሉና ይጣራ የሚል ጥያቄ በመቅረቡ ሕይወታቸውን ለአደጋ እንዳጋለጠው መግለጻቸውንም አስረድቷል።</p>

<p>እነዚህ ችግሮች ሊፈቱ በሚችሉበት መንገድ ላይ ለመነጋገር ተደጋጋሚ ጥረት ቢደረግም፣ በአካባቢያዊነት ስሜት ሳቢያ ከመግባባት ለመድረስ እንዳልተቻለና ጥያቄ በሚያነሱ አባላት ላይም እስከ ግድያ የሚደርስ እርምጃ እንደሚወሰድም ማብራራታቸውን ገልጿል።</p>

<p>በአባላት መካከል መተማመን ጠፍቶ ጥርጣሬ በመንገሱ በኬንያና ኢትዮጵያ ድንበር አካባቢ የእርስ በርስ ውጊያ ተከፍቶ ጉዳት መድረሱንም የማዕከላዊ ኮሚቴ አባል የነበሩት ቢቂልቻ ሳኚ ጨምረው መግለጻቸውን ጽሑፉ አስረድቷል።</p>

<p>ላለፉት 29 ዓመታት በረሃ የቆዩትና ከቻርተሩ ጊዜ ጀምሮ ኦነግን ተቀላቅለው በድርጅቱ ውስጥ በተለያየ ኃላፊነት እየሰሩ ቆይተው በቅርቡ የማማከር የሥራ ድርሻ የተሰጣቸው ጃርሶ ጣጦ ችግሩ መታየት የጀመረው ከሁለት ዓመት ወዲህ ቢሆንም መሻሻል ይመጣል በሚል ተስፋ መቆየታቸውን ተናግረዋል።</p>

<p>መስሎን በኦነግ አባልነት እየተንቀሳቀስን ነበር ያሉት ጃርሶ ጣጦ ለሮሞ ሕዝብ ከኦነግ የተረፈው ግድያ፣ ዝርፊያና መሰደድ ነው ብለዋል።</p>

<p>ኦነግ ከጭንቅላቱ የሞተ በመሆኑ ሌላ አካሉን ደግፈን ለማቆየት ስላልተቻለ ከነትጥቃችን ትተን ለመውጣት ተገደናል ሲሉም ገልጸዋል።</p>

<p>በባሌና ሐረርጌ ዞኖች ኦነግ በኦሮሞ ሕዝብ ላይ ያደረሰውን ጭፍጨፋ አውቃለሁ የሚሉትና የደቡብ ዞን የዘመቻና የመገናኛ መኮንን የነበሩት አባሙርቲ ገዳም የኦነግ ወደ ጫካ መግባት በህዝቡ ላይ ባደረሰው በደል የሕዝብ ተቀባይነት ማጣቱን ተናግረዋል።</p>

<p>ሦስቱ የኦነግ አመራር አባላት ድርጅቱ የከፋ መከፋፈል ደረጃ ላይ በመድረሱና የሚታገልበት የትግል ስልትም የኦሮሞን ሕዝብ በእጅጉ ስለሚጎዳ ድርጊቱን በማጋለጥና ሰላማዊ ኑሮ ለመጀመር መወሰናቸውን በጋራ መግለጻቸውን ምክር ቤቱ አስታውቋል።</p>

<p>በማይጠቅም የትግል መስመር ውስጥ እየተካፈሉ ያሉ አባሎችም ተመሳሳይ እርምጃ በመውሰድ ህዝቡ ለችግር እንዳይጋለጥ መታደግ እንደሚጠበቅባቸውም ጥሪ አስተላልፈዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 8 ቀን 1995</a></p>

</body>
</html>	














