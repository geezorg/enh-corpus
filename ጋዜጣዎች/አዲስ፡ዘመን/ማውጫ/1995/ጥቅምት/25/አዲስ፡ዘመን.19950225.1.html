<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለተኛው ታላቁ ሩጫ በኢትዮጵያ በተሳካ ሁኔታ ተካሔደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሁለተኛው ታላቁ ሩጫ በኢትዮጵያ በተሳካ ሁኔታ ተካሔደ</h1>


<p>አሥራ ስድስት ሺ ተወዳዳሪዎች የተሳተፉበት ሁለተኛው ታላቁ ሩጫ በኢትዮጵያ በትናንትናው ዕለት በታላቅ ድምቀትና በተሳካ ሁኔታ የተካሄደ ሲሆን በውድድሩ ኢትዮጵያውያን ወንድና ሴት ተወዳዳሪዎች በቡድንና በግል አሸንፈዋል።</p>

<p>በብሔራዊ ደረጃ የተያዙና የታዋቂ ክለቦች አትሌቶች፣ አምባሳደሮች፣ ሚኒስትሮችና ሌሎችም ከፍተኛ የመንግሥት ባለሥልጣናትና ታዋቂ ግለሰቦችና ከመቶ በላይ የንግድ ድርጅቶች የተካፈሉበትን የአሥር ኪሎሜትር ሩጫ በወንዶች ወጣቱ አትሌት ገ/እግዚአብሔር ገ/ማርያም በ30 ደቂቃ 13 ነጥብ 83 ሴኮንድ በመጨረስ አሽናፊ ሲሆን ከቅርብ ጊዜ ወዲህ በተለያዩ ዓለም አቀፍ ውድድሮች ብቃቱን እያስመሰከረ የመጣው ወጣቱ ስለሺ ሲሆን በገብር እግዚአብሔር በጥቂት ርምጃዎች ተቀድሞ በ30 ደቂቃ 18 ነጥብ 81 ሴኮንድ ሁለተኛ፣ የ2002 የዓለም አገር አቋራጭ ሻምፒዮኑ ቀነኒሳ በቀለ ደግሞ በ30 ደቂቃ 54 ሴኮንድ ሦስተኛ በመሆን ውድድራቸውን አጠናቀዋል።</p>

<p>በአየርላንዱ የዓለም አገር አቋራጭ በወጣቶች ምድብ በባዶ እግሩ በመሮጥ የወርቅ ሜዳሊያ ያገኘው ገ/እግዚአብሔር ገ/ማርያም እንደሚያሽንፉ የተጠበቁትን ቀነኒሳ በቀለንና ሌሎች ታዋቂ አትሌቶችን አስከትሎ መግባቱ የብዙዎችን አድናቆትና የተለየ ትኩረት ለማግኘት አስችሎታል።</p>

<p>ኬንያውያን አትሌቶች በውድድሩ ከፍተኛ ፉክክር ያደርጋሉ ተብሎ ቢጠበቅም ከሦስት ኪሎ ሜትር በላይ ከኢትዮጵያውያኑ ጋር አብረው መጓዝ አልቻሉም። አልበርት ቼፕኩሩይ በ31 ደቂቃ 17 ነጥብ 97 ሴኮንድ ስምንተኛ ሲወጣ አራት የዓለም ክብረወሰኖችን በማስመዝገብ የታወቀውና በዓለም አቀፍ ደረጃ አቋሙ እየወረደ የመጣው ዳንኤል ኮሜንና እንዲሁም ሳሚ ኪፕሩቶ ጥሩ ተፎካካሪ እንኳ ለመሆን ሳይበቁ ቀርተዋል።</p>

<p>በሴቶቹ ተመሳሳይ ውድድር ወርቅነሽ ኪዳኔ ከ35 ደቂቃ በታች በመግባት አንደኛ ስትወጣ በክለብ ደረጃ የተወዳደረችው ጥሩነሽ ዲባባ፣ ደረጃ የተወዳደረችው ጥሩነሽ ዲባባ ኢየሩሳሌም ኩማና ነባሯ አትሌት መሪማ ዶንቦባ ከሁለተኛ እስከ አራተኛ በመሆን ተከታትለው ገብተዋል። ሁለተኛ የወጣችው ጥሩነሽ ዲባባ በዕለቱ ያሳየችው ጥረትና ብቃት ከወጣትነቷ አንፃር ተስፋ ተጥሎበታል።</p>

<p>ከውድድሩ በኋላ ያነጋገርነው ኬንያዊው አልበርት ቼፕኩሩይ መሳተፉ ጠቃሚ ልምድ የሰጠው ከመሆኑም በላይ የማያውቃቸው አትሌቶች ማሸነፋቸው እንዳስደነቀውና አትዮጵያም ተሰጥኦ ያላቸው በርካታ ወጣቶች እንዳላት ገልጾ ኤች.አይ.ቪ/ኤድስን ለመዋጋት ከኢትዮጵያውያን ጎን መሰለፉ እንዳኮራው ተናግሯል።</p>

<p>ዳንኤል ኮሜንም በበኩሉ ኢትዮጵያውያን ስፓርት እንደሚወዱ በልምድም ሆነ በተግባር አይቻለሁ ብሏል። አያይዞም ባለፈው ቅዳሜ በሆዱ ላይ የተሰማው የሕሙም ስሜት በውጤቱ ላይ ተጽዕኖ እንዳሳደረበትና በሚቀጥለው ዓመት ከጓደኞቹ ጋር ይበልጥ በመዘጋጀት ጠንካራ ተፎካካሪ ለመሆን እንደሚሞክር አስረድቷል።</p>

<p>በቅርቡ እንግሊዝ ቤልፋስት ላይ በስምንት ኪሎሜትር የምትወዳደረው ኬንያዊቷ ማሪያም ዋንጋጌ ውድድሩ እጅግ የተሳካና ኢትዮጵያውያንና ኬንያውያን በበላይነታቸው የሚቀጥሉ መሆናቸውን የሚያረጋግጥ መሆኑን ገልፃለች። ማሪያም ውድድሩ ሲጀመር በነበረው መገፋፋትና መጨናነቅ ምክንያት በነበረው መገፋፋትና መጨናነቅ ምክንያት በእግሯ ላይ ጉዳት ደረሶባት አቋርጣ ለመውጣት ተገድዳለች። አጀማመሩ ላይ የነበረውን ችግር ቀነኒሳ በቀለ ገ/እግዚአብሔር ገ/ማርያምና በቦታው የነበረችው ሻለቃ ደራርቱ ቱሉም ሁኔታው እንዳሳዘናቸው በመጠቆም ለወደፊቱ ሊታረም እንደሚገባ አስገንዝበዋል።</p>

<p>በውድድሩ ዕድሜአቸው ከ75 በላይ የሆኑ አዛውንቶችና የአካል ጉዳተኞች የተሳተፉ ሲሆኑ አብዛኞቹ ከአንድ ሰዓት ባነስ ጊዜ አሥር ኪሎሜትሩን ማጠናቀቃቸው በቂ ዝግጅት ማድረጋቸውን የውድድሩ ዓላማ መሳካቱን ያረጋግጣል ተብሏል። በተለይ ከፍተኛ ፉክክር ሲያደርግ ያየነውና በስምንት ዓመቱ የዓይኑን ብርሃን ያጣው የአቃቂ ዱና ፀረ-ኤድስ ክበብ አባል የሆነው የ18 ዓመቱ ሳምሶን ወንድሜነህ ውድድሩን በአንድ ሰዓት ጊዜ ውስጥ በማጠናቀቅ አካል ጉዳት ከስፖርት እንደማያግድ አሳይቷል። አምባ ራስ አገዝ ማኅበርን ከወከሉት 75 ሯጮች መካከልም ከተጋቡ ሳምንት ያልሞላቸው ሁለት ወጣቶች መገኘት ታላቁ ሩጫ በሁለተኛ ዓመቱ ተወዳጅነት እያገኘ መምጣቱን በግልጽ አመልክቷል።</p>

<p>በርካታ ተወዳዳሪዎችን በማሳተፍ በአፍሪካ ግንባር ቀደም የሆነው ሁለተኛው ታላቁ ሩጫ በኢትዮጵያ የጎዳና ላይ ውድድር በሁለቱም ፆታ ቡድን አሸናፊ የሆኑት ኢትዮጵያውያን አትሌቶች ፎርድና ላንድሮቨር ያዘጋጁትን ሽልማት የተቀበሉ ሲሆን አሥሩን ኪሎሜትር ያጠናቀቁ ተሳታፊዎችም የተዘጋጀላቸውን ሜዳሊያ ወስደዋል። ውድድሩ በመላው ዓለም ከ140 በላይ ለሚሆኑ አገሮች በቴሌቪዥን እንደሚሠራጭ ይጠበቃል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 25 ቀን 1995</a></p>

</body>
</html>	














