<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዚዳንት ግርማ ወልደጊዬርጊስ የዓለም የሰላም ሽልማት ሜዳሊያ ተሸላሚ ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕሬዚዳንት ግርማ ወልደጊዬርጊስ የዓለም የሰላም ሽልማት ሜዳሊያ ተሸላሚ ሆኑ</h1>


<p>የኢፌዴሪ መንግስት ፕሬዝዳንት ግርማ ወልደጊዮርጊስ የዓለም ሽልማትና ሜዳሊያ ተሽላሚ መሆናቸውን የኢትዮጵያ የውጭ ጉዳይ ሚኒስቴር አስታወቀ።</p>

<p>ሚኒስቴሩ ትናንት በላከው መግለጫ ለፕሬዚዳንቱ ሽልማትና ሜዳሊያ የሰጠው በዩናይትድ ስቴትስ ተቋቁሞ የሚንቀሳቀሰው የዓለም የሰላምና የፍቅር ፌዴሬሽን የተሰኘ ድርጅት ነው።</p>

<p>ፌዴሬሽኑ ጥቅምት 8 ቀን 1995 ዓ ም ባሰራጨው የፕሬስ መግለጫ እንደገለፀው የአለም የሰላም ባህል ሽልማት የሚበረከተው የሰላምና የፍቅር መልእክቶች በማሰራጨት የሲቪሉን ማኅበረሰብ በሚጠናከር ለሰው ልጅና ለአካባቢ ደህንነት በመጣር የዓለም የሰላም ባህል እንዲጎለብት ሳያቋርጡ ጊዜያቸውን ጉልበታቸውንና እውቀታቸውን መስዋእት ለሚያደርጉ የዓለም መሪዎች እውቅና ለመስጠት ነው።</p>

<p>ፕሬዚዳንት ግርማ ወልደጊዬርጊስ ይህን ሽልማት በመቀበል 4ኛው መሪ መሆናቸውን ፌዴሬሽኑ አመልክቷል።</p>

<p>ሽልማቱ በተባበሩት መንግስታት ጠቅላላ ስብሰባ መክፈቻና መንግስታዊባልሆኑ ድርጅቶች ዓመታዊ ኮንፍረንስ ላይ በኒዎርክ የሰላም ደውል በተደወለበት ወቅት በመስከረም ወር 1995 ዓ ም መበርከቱን ገልጿል።</p>

<p>እንደ መግለጫው የሰላም ደወሉ ወደ አራት አህጉሮች ሂዶ በስምንት ፕሬዚዳቶችና በአራት የኖቤል የሰላም ሽልማት ተሸላሚ ሎሬቶች የተደወለ ሲሆን ከመላው ዓለም የተውጣጡ 78 የሲቪል ማኅበረሰብ መሪዎችም ደወሉን በመደወል ለሰላም መረጋገጥ ያላቸውን ቁርጠኝነት ገልጸዋል።</p>

<p>የኢፌዴሪ ፕሬዚዳንት ግርማ ወልደጊዮርጊስም በደቡብ አፍሪካ ተካሂዶ በነበረው የዓለም የመሪዎች ጉባኤ ላይ የሰላም ደወሉን በመደወል ኢትዮጵያንና ለልማት ያላቸውን ጽኑ አቋም አረጋግጠዋል።</p>

<p>በዚሁ አጋጣሚም ፕሬዚዳንቱ "ዓለም የሰው ልጅ ሰላማዊ መኖሪያ እንድትሆን እመኛለሁ።ወንድማማች የሆነው የሰው ዘር በጭራሽ እርስ በርሱ መተላለቅ የለበትም። ልዩነቶች በሰላማዊ የግጭት ማስወገጃ ስልቶች መወገድ አለባቸው " በማለት መልእክት አስተላልፈዋል።</p>

<p>የሰላም ሽልማቱን የፌዴሬሸኑ ፕሬዚዳንት ዶክተር ሆንግ ታሆዚ በፌዴሬሽኑ የአፍሪካ ተወካይና በአሜሪካ የባዮግራፊ ምርምር ኢንስቲቲዩት ምክትል አስተዳዳሪ በአቶ ሙሴ ኃይሉ አማካኝነት ለፕሬዚዳንት ግርማ ወልደጊዮርጊስ አበርክተዋል።</p>

<p>በዚሁ ወቅትም "ሽልማቱ የረጅም ታሪክና የበለጸገ ባህል ባለቤት የሆኑት የኢትዮጵያ ሕዝቦች ለሰላምና ለልማት ያደረጉት ጥረት ተምሳሌት ነው"ያሉ ሲሆን አክለውም "ኢትዮጵያ የተባሉት መንግስትና የአፍሪካ አንድነት ድርጅት መስራች እንደመሆኗ በአፍሪካና በቀሪውም ዓለም ሰላምና አንድነት እንዲኖር ከፍተኛ ሚና ተጫውተዋል "ብለዋል"።</p>

<p>አያይዘውም "ኢትዮጵያ በአሁኑም ወቅት የአፍሪካ ኢኮኖሚክ ኮሚሽን እና የአፍሪካ ኅብረት መቀመጫ እንደመሆኗ ለአፍሪካ ብዙ መስራት ይጠበቅበታል" በማለት ተናግረዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 12 ቀን 1995</a></p>

</body>
</html>	
