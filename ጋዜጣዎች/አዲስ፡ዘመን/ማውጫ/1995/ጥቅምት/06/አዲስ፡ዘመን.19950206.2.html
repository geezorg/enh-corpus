<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጭ ጉዳይ ሚኒስቴር በአንሚ ባለሥልጣናት ላይ ቅሬታውን ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የውጭ ጉዳይ ሚኒስቴር በአንሚ ባለሥልጣናት ላይ ቅሬታውን ገለጸ</h2>


<p>በተባበሩት መንግሥታት የኢትዮ ኤርትራ ሰላም አስከባሪ ተልዕኮ (አንሚ) እና በኢትዮጵያ መንግሥት ከፍተኛ ባለሥልጣናት መካከል በዲፕሎማሲያዊ መንገድ ማለቅ የሚገባውን ጉዳይ የሰላም አስከባሪው ኃላፊዎች አደባባይ ማውጣታቸውን እንዳሳዘነው የውጭ ጉዳይ ሚኒስቴር ቅሬታውን ገለጸ።</p>

<p>አንሚ ተልዕኮው በኢትዮጵያና በኤርትራ መካከል ሰላም ማስከበር መሆኑን ማንም እንደሚያውቀው የገለጸው የሚኒስቴሩ መግለጫ፤ ይሁንና አንሚ ይህ ባህሪው ተለውጦ በአደባባይ ሁለቱ ወገኖችን የሚያወዛግብ ነገር ይፋ ሲያደርግ ይስተዋላል ብሏል።</p>

<p>ሚኒስቴሩ እንዳስታወቀው የተባበሩት መንግሥታት የኢትዮ-ኤርትራ ሰላም አስከባሪ ተልዕኮ (አንሚ) ከፍተኛ ኃላፊነት ለመሸከሙ ማንም ጥርጥር የለውም። ሆኖም አንሚ ከዚህ ኃላፊነቱ ውጪ የሌሎች የህዝብ ግንኙነት ሆኖ ጊዜውን ማባከን አልነበረበትም ሲል ወቅሷል።</p>

<p>አንሚ ለራሱ ጥቅም ሲባል የተዛባ መረጃ ለመገናኛ ብዙኃን መልቀቅ በተልዕኮውና በሁለቱ ወገኖች መካከል ያለውን እምነት ዝቅ እንደሚያደርገውም ሚኒስቴሩ ጠቁሟል።</p>

<p>ሚኒስቴሩ ቅሬታውን የገለጸው የአንሚ ከፍተኛ ባለሥልጣን ባለፈው ዓርብ ጥቅምት 1 ቀን 1995 ዓ.ም ለቢቢሲ ሪፖርተር ኔታ ባላ የሰጡትን መግለጫ ዋቢ በማድረግ ነው።</p>

<p>ይኸው መግለጫም ሻዕቢያ በኢሮብ ወረዳ ላይ የፈጸመውን ዝርፊያ አስመልክቶ እ.ኤ.አ መስከረም 3 እና 4 ቀን 2002 ኢትዮጵያ ለሰላም አስከባሪው ኃይል በጽሑፍ ያቀረበችውን ቅሬታ የሚመለከት ነው።</p>

<p>በኢትዮጵያ ወገን በቀረበው የቅሬታ ማመልከቻ ላይ እንደተገለጸው ሻዕቢያ የፈጸመው ድርጊት ታውቆ እርምጃ እንዲወሰድና የተዘረፈውም ንብረት ያለምንም መዘግየት በአፋጣኝ እንዲመለስ እንዲያደርግ የሚጠይቅ ነበር።</p>

<p>በዚሁ ጉዳይም የኢትዮጵያ ባለሥልጣናት ከሰላም አስከባሪው ልዩ መልዕክተኛ ከአምባሳደር ሌጉዋላ ጋር በግል አንስቶ እንደገና ውይይት ያካሔደበት መሆኑን ገልጿል።</p>

<p>ነገር ግን በዚህ ጉዳይ ላይ እስካሁን አንሚ ምላሽ ሳይሰጥበት መቆየቱን የገለጸው መግለጫው በጉዳዩ ላይ ኢትዮጵያ ያደረገችውን ማጣራትም ለሰላም አስከባሪው ኃይል ማቅረቧን አስታውቋል።</p>

<p>ይህ ጉዳይ በአንሚና በኢትዮጵያ መካከል በግል መያዝ የሚገባው ጉዳይ ሆኖ ሳለ ለሚዲያ አሳልፎ መስጠቱ ኃላፊነት የጎደለው ተግባር መሆኑን አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 6 ቀን 1995</a></p>

</body>
</html>	














