<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዜአ ከኢራን አቻው ጋር ዜና ነክ መረጃ መለዋወጥ የሚያስችል ስምምነት ተፈራረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዜአ ከኢራን አቻው ጋር ዜና ነክ መረጃ መለዋወጥ የሚያስችል ስምምነት ተፈራረመ</h2>


<p>የኢትዮጵያ ዜና አገልግሎት (ኢዜአ) ከኢራን አቻው ጋር ዜናና ዜና ነክ ኢንፎርሜሽን ለመለዋወጥ የሚያስችለውን ስምምነት ትናንት ቴህራን ውስጥ ተፈራረመ።</p>

<p>14 አንቀጾች ያካተተውን ይህንኑ ስምምነት የኢዜአ ዋና ሥራ አስኪያጅ አቶ ሓዱሽ ካሱ እና የእስላማዊ ሪፐብሊክ የዜና አገልግሎት ጀኔራል ዳይሬክተር ዶክተር አብደላህ ናስር ፈርመዋል።</p>

<p>ኢዜአ ከተለያዩ የዜና አገልግሎቶች ጋር የሚፈራረማቸው ስምምነቶች ድርጅቱ ውስጣዊ አቅሙን ለማጠናከር እንዲሁም ምርቶቹን ወይም አገልግሎቶቹን ለማስፋት የጀመረውን እንቅስቃሴ ይበልጥ እንደሚያጠናክርለት አቶ ሓዱሽ ተናግረዋል።</p>

<p>ዶክተር አብደላህ በበኩላቸው ስምምነቱ በሁለቱ ሕዝቦችና መንግሥታት መካከል የቆየውን ግንኙነት ያጠናክራል ብለዋል።</p>

<p>ኢዜአ በተለያዩ ዘርፎች ራሱን ለማሻሻል የጀመረው የሞደርናይዜሽንና የኮምፒዮተራይዜሽን ፕሮግራም ስፋትና ጥልቀት ያገኝ ዘንድ የእስላማዊ ሪፐብሊክ የዜና አገልግሎት የድርጅቱን ሙያተኞች ለማሠልጠንና አስፈላጊውን የማቴሪያል እገዛ ለማድረግ ዝግጁ መሆኑን ጀነራል ዳይሬክተሩ ገልጸዋል።</p>

<p>ይህ በእንዲህ እንዳለ የኅትመትና የኤሌክትሮኒክስ ሚዲያዎች ግጭት፣ ጦርነትና እልቂትን የሚጋብዙ ጉዳዮችን ከመዘገብ እንዲቆጠቡ ተጠየቀ።</p>

<p>"የዜና አገልግሎቶች ዓለም አቀፍ መድረክ ቅንጅት ለሰላም" በሚል ርዕስ በኢራን ርዕሰ ከተማ ቴህራን ለሁለት ቀናት የተካሔደው ኮንፍረንስ ትናንት ሲጠናቀቅ ተሳታፊዎች ባወጡት የአቋም መግለጫ የመገናኛ ብዙኃን ሕዝብና አገራትን ወደጥፋት ጎዳና የሚወስዱና ሚዛናቸውን ያልጠበቁ ሁኔታዎች ከመዘገብ እንዲገቱ ጠይቀዋል።</p>

<p>ተሳታፊዎቹ እንዳመለከቱት፣ የሚዲያ ባለሙያዎች ሙያው የሚጠይቀውን ኃላፊነትና ሥነ-ምግባር ተከትለው በየትኛውም የዓለም ክፍል የሚገኙ ሕዝቦች ሰላምና እድገትን ለማስገኘት ለሚያደርጉት ጥረት ተገቢ ትኩረትና የሚዲያ ሽፋን ሊሰጧቸው ይገባል።</p>

<p>የተለያዩ አገራትና ህዝቦች ለሰላም የሚያደርጉት ጥረት እውን እንዲሆን የሚዲያ ሚና ከፍተኛ መሆኑን ተሳታፊዎቹ ባወጡት ባለ 14 ነጥብ የአቋም መግለጫቸው ላይ አስታውቀዋል።</p>

<p>ተሳታፊዎቹ በዚሁ አቋም መግለጫቸው ከጦርነት ይልቅ ለሰላም የሚደረገው ጥረት ተገቢውን ሽፋን ያገኝ ዘንድ በቅድሚያ ሚዲያው የጋራ መግባባት ላይ መድረስ እንዳለበት አጽንኦት ሰጥተውታል።</p>

<p>የሰው ልጆች ሠላምን ለማንገስ በሚያደርጉት ጥረት በአጠቃላይ የዓለም ሚዲያዎች በተለይም የዜና አገልግሎቶች ሚና ምን መሆን እንዳለበት የሚዳስሱና በአገሪቱ ምሁራን፣ በተጋባዥ እንግዶችና በኮንፍረንሱ ተሳታፊዎቹ በቀረቡ ጥናታዊ ጽሑፎች ላይ ውይይት ተካሒዷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 7 ቀን 1995</a></p>

</body>
</html>	














