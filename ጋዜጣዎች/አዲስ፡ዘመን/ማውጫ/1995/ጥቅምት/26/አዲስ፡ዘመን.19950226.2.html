<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ደኢህዴግ በ143 አመራር አባላት ላይ ድርጅታዊ እርምጃ ወሰደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ደኢህዴግ በ143 አመራር አባላት ላይ ድርጅታዊ እርምጃ ወሰደ</h1>


<p>የደቡብ ኢትዮጵያ ሕዝቦች ዴሞክራሲያዊ ግንባር /ደኢህዴግ/ በዞንና በወረዳ የአመራር አባላቱ ሰባ አንድ አባላቱን ከድርጅቱ ሲያስወግድ በአባልነት ብቻ እንዲቀጥሉ መወሰኑን የዳግም ተሐድሶው ቃል አቀባይ አስታወቀ።</p>

<p>ግንባሩ ለአንድ ሳምንት ሲያካሒድ የነበረውን ዳግም ተሐድሶ ትናንት ሲያጠናቅቅ ቃል አቀባዩ እንዳስታወቀው፤ ሰባ አንዱ አባላት ከድርጅቱ ሊወገዱ የቻሉት በጥገኝነት ዝቅጠት ተተብትበው መገኘታቸው በመድረኩ በመረጋገጡና ቅን ግለሒስ ባለማድረጋቸው ነው።</p>

<p>ከተወገዱት በተጨማሪ ሰባ ሁለቱ አባላት አጠራጣሪ ግለሒስ በማድረጋቸው ከአመራርነት ወርደው በአባልነት ብቻ እንዲቀጥሉና በተግባር እንዲታዩ መወሰኑን ቃል አቀባዩ አብራርተዋል።</p>

<p>ደኢህዴግ በቋሚ ኮሚቴው፣ በሥራ አስፈጻሚው፣ በምክር ቤቱና በአባል ድርጅቶቹ ማዕከላዊ ኮሚቴዎች ደረጃ ያካሔደውን ግምገማ ካጠናቀቀ በኋላ ስድስት መቶ ስልሣ ሁለት በሚሆኑ የዞንና የወረዳ አመራር አባላቱ ላይ በአዋሳ ከተማ ግምገማ ማካሔዱን ቃል አቀባዩ ገልጿል።</p>

<p>ደኢህዴግ ቀደም ሲል በሌሎች መድረኮች ያየው የጥገኝነት ዝቅጠት በዞንና በወረዳ አመራር አባላት ላይም በስፋት መንጸባረቁ ቃል አቀባዩ አስታውቋል።</p>

<p>አባላቱ በደቡብ ጥገኝነትን ማስታመሙ ይቁም በሚል ጽሑፍ ላይ በስፋት ከተወያዩና ሒስና ግለሒስ ካደረጉ በኋላ ድርጅቱን ከጥገኛ ዝቅጠት ለማውጣት የሚደረገውን ትግል እንደሚደግፉ ውሳኔ ማሳለፋቸውንም ገልጿል።</p>

<p>አባላቱ በሒስ ግለሒስ መድረኩ ማጠቃለያም በውስጡ የበቀሉ ጥገኞችን ከማስወገድ ባሻገር መንግሥት ከፍተኛ ወንጀል ፈጽመው በተገኙት ላይ ለሚያደርገው ማጣራትና ለሚወስደው ሕጋዊ ርምጃ የበኩላቸውን አስተዋጽኦ እንደሚያበረክቱ ቃል መግባታቸውን ቃል አቀባዩ አስረድቷል።</p>

<p>ቀደም ባሉት የተሐድሶ መድረኮች ሰማንያ የግንባሩ አመራር አባላት ከድርጅቱ እንዲወገዱና አርባ አንዱ ከማንኛውም አመራር ወርደው በአባልነት ብቻ እንዲቀጥሉ መወሰኑም አይዘነጋም።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 27 ቀን 1995</a></p>

</body>
</html>	














