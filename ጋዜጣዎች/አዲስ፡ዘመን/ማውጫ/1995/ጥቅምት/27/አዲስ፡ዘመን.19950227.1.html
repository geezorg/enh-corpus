<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአዲስ አበባ ከተማ የሽግግር ወቅት ጊዜያዊ አስተዳደር ሊቋቋም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለአዲስ አበባ ከተማ የሽግግር ወቅት ጊዜያዊ አስተዳደር ሊቋቋም ነው</h1>


<p>በአዲስ አበባ ከተማ የሚታዩትን የሥርዓትና የመዋቅር ችግሮች ለመፍታት የፖለቲካ አመራሩን እንዲሁም የቢሮክራሲ አሠራሩን በማስተካከል ሥር ነቀል የሆነ የአደረጃጀት፣ የአሠራርና የአመለካከት ለውጥ ማምጣት እንደሚያስፈልግ ተገለጸ። በከተማዋ የሽግግር ወቅት ጊዜያዊ አስተዳደር ለመመስረትም ተወሰነ።</p>

<p>በአዲስ አበባ ከተማ ችግሮችና መፍትሄዎቻቸው ዙሪያ ከትናንት በስቲያ ጀምሮ እየተካሄደ ያለው ኮንፈረንስ የመጀመሪያ ክፍል ትናንት ሲጠናቀቅ በቀረበው የመፍትሄ ሀሳብ እንደተወሰነው በከተማው ለሚታዩት አብዛኛዎቹ ችግሮች ሥርዓት ነክ መፍትሄ ከመፈለግ ውጪ በተናጠል የሚወሰዱ ርምጃዎች መሠረታዊ ለውጥ ለማምጣት የሚያስችሉ በመሆኑ ሥር ነቀል ማስተካከያዎችን ማድረግ ተገቢ ነው ሲሉ አብዛኛዎቹ የከተማ ነዋሪ ወኪሎች ተስማምተዋል።</p>

<p>በዚህም መሠረት ቋሚ የሆነ የተጠናከረ አስተዳደር እስኪፈጠር አጠቃላይ አደረጃጀቱንና አሠራሩን በመቀየር የሰው ኃይሉን አመለካከት ባህልና ልምድ በመለወጥ የሽግግር ወቅት ጊዜያዊ አስተዳደር መመሥረት ያስፈልጋል በሚለው ሃሳብ የኮንፈረንሱ ተሳታፊዎች ተስማምተዋል።</p>

<p>ኮንፍረሱን የሚመሩት የፌዴራል ጉዳዮች ሚኒስትር አቶ አባይ ፀሐዬ ባቀረቡት በዚህ የውሣኔ ሀሳብ አሁን ያለው አስተዳደር እስከ ምርጫው ጊዜ ቢቆይ ችግሩ ተባብሶ እንደሚቀጥል አስረድተው፤ ቢሮክራሲውንና ምክር ቤቶቹን እንደ አዲስ በማደራጀት አሠራሩን ሕጉንና ደንቡን በማሻሻል ቋሚ የሆነውን ምክር ቤት በምርጫ ለመመሥረት ሁኔታዎች ማመቻቸት ያስፈልጋል ብለዋል። እስከዚያም ይህንን የሚመራና ሥራን የሚያከናውን የሽግግር ወቅት አስተዳደር መመሥረት እንደሚያስፈልግ ተናግረዋል።</p>

<p>ወደፊት ከተማውና በተሻለ ሁኔታ ለማስተዳደር ያሉት ሥርዓታዊና ተቋ
ማዊ ችግሮች መፍትሄ በሚያገኙበት ስልት መንቀሳቀስ ያስፈልጋል ያሉት አቶ አባይ፤ ፖለቲካዊ አመራሩንና ቢሮክራሲው ማሻሻል ቅድሚያ ሊሰጠው የሚገባ ተግባር መሆኑን በአጽንኦት ገልጸዋል።</p>

<p>ከተማዋን በአሥር ክፍለ ከተሞችና በ184 ቀበሌዎች በማደራጀት የማዘጋጃ ቤት አገልግሎቶችን በክፍለ ከተማ በሚዋቀሩት አካላት ለመስጠት የሚቻልበት ስልት መቀየሱን አቶ አባይ ገልጸው፤ የሚቋቋመው የአዲስ አበባ ከተማ ምክር ቤትም ብቃት ባላቸው ሰዎች የሚመራበት ሙሉ ውክልናና ሥልጣና ያለው ከንቲባ የሚኖርበት አሠራር እንዲሁም የከተማ ሥራ አስኪያጅ የሚባል አካል የከተማዋን አገልግሎት የሚመራበት አደረጃጀት መቀረጹንም ለተሳታፊዎቹ አብራርተዋል።</p>

<p>አዲሱ አደረጃጀት ከበድ ያለ ስለሚሆን ጥንቃቄ እንዲደረግ፣ የተገባው ቃል የተቀየሰው ስልት በአግባቡ ሥራ ላይ የሚውልበት ሁኔታ እንዲመቻችና ምሁራንን ወደ ፖለቲካዊ ሆነ ወደ ሙያዊ ሥልጠና የሚያደርስ አሠራር እንዲኖርም ከተሳታፊዎቹ አስተያየት ተሰጥቷል።</p>

<p>ኮንፈረንሱ በዛሬው ውሎው በአዲስ አበባ መሪ ፕላን ዙሪያ ውይይት እንደሚያደርግ ለማወቅ ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 27 ቀን 1995</a></p>

</body>
</html>	














