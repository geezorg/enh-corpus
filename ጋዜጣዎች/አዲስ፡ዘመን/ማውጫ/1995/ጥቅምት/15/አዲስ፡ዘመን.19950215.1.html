<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ድኅነትን ለመቀነስ የነደፈችው ስትራታቴጂ የመጨረሻው ሰነድ በዓለም አቀፍ የገንዘብ ተቋማት ተቀባይነት አገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ድኅነትን ለመቀነስ የነደፈችው ስትራታቴጂ የመጨረሻው ሰነድ በዓለም አቀፍ የገንዘብ ተቋማት ተቀባይነት አገኘ</h2>


<p>ኢትዮጵያ ድህነትን ለመቀነስ የነደፈችው የመጨረሻው የስትራቴጂ ሠነድ በዓለም አቀፍ የገንዘብ ድርጅትና በዓለም ባንክ ተቀባይነት ማግኘቱን የገንዘብና ኢኮኖሚ ልማት ሚኒስቴር አስታወቀ።</p>

<p>በመንግስት የተነደፈው የድህነት ቅነሳ ስትራቴጂ ሠነድ ሁሉን አቀፍና ሊያሠራ የሚችል መሆኑን በማመን ሁለቱ የገንዘብ ተቋማት እንደተቀበሉት ሚኒስትር ዴኤታው አቶ መኮንን ማን ያዝዋል አስታውቀዋል።</p>

<p>ሰነድ በሀገሪቱ ድህነትን እንዳይስፋፋ ለማድረግ ጠቃሚ ሃሳቦችን ያመነጨና የችግሩ መከላከያ መሳሪያ እንደሚሆን ከግምት ውስጥ በማስገባት የተቀበሉት የሁለቱ ተቋማት የሥራ አስፈጻሚ ቦርድ አባላት መሆናቸውን ገልጸዋል።</p>

<p>የድህንት ቅነሳ ስትራቴጂው ፕሮግራም የመጨረሻው ሠነድ ሲዘጋጅ ሁሉን በማሳተፍና የችግሩን ስፋትና ጥልቀት በመመርመር መሆኑን አቶ መኮንን ገልፀዋል።</p>

<p>ለዚህም የ17 የተመረጡ ወካይ ወረዳዎች ነዋሪ ሕዝብ በችግሩ ምንጭ ላይ የመከረበትና የመፍትሔ ሃሳብ ያመነጨበት ነጥብ በሠነዱ መስፈሩን አስታውቀዋል።</p>

<p>በመጀመሪያው ሠነድ ላይ ያልነበሩና ነገር ግን መካተት የነበረባቸው ጉዳዮች በመጨረሻው ሠነድ ውስጥ መስፈራቸውን ገልጸው ከእነዚህም መካከል ድህነትን ለመቅረፍ የሚያስችሉ የልማት ጉዳዮች እንደተካተቱበት ተናግረዋል።</p>

<p>በአሁኑ ወቅት የድህነት ቅነሳ ፐሮግራምን በየምዕራፉ ተግባራዊ ለማድረግ ኢትዮጵያ ድኅነትንየገንዘብ ምንጭ እየተፈለገ መሆኑን አስረድተዋል።</p>

<p>የሰነዱ ፕሮግራም በተግባር ለመተርጎም መንግስት አገር በቀል የልማት አጋሮች ለጋሽ ድርጅቶችና ሕዝቡ ኃይላቸውን አስተባብረው መንቀሳቀስ እንዳለባቸው አሳስበዋል።</p>

<p>በሀገሪቱ ያለው አስተዳደራዊ መዋቅር ወደ ህዝቡ እንዲደርስ ለማድረግ መዋቅራዊ ዝግጅቱን መጠናቀቁን ለድህነት ቅነሳው ስትራቴጂ ፕሮግራም ተግባራዊነት መሳካት አስተዋፆ እንዳለው ጠቁመዋል። ለጋሽ አገሮች ለኢትዮጵያ በነፍስ ወከፍ የሚሰጡትህ ድጋፍ ከ13 ዶላር አይበልጥም ያሉት ሚኒስትር ዴኤታው ይህ ድጋፍ ከሰሃራ በታች ካሉ ሌሎች አገሮች ጋር ሲነፃፀር ሚዛናዊ እንዳልሆነ ገልፀዋል ይሁንና ኢትዮጵያን የሚጠቅማት ከውጭ በቀጥታ የሚገባ ኢንቨስትመንት መሆኑን አመልክተው ይህም ድህነትን ለመቀነስና በአገሪቱም ዘላቂ ልማት ለማምጣት ከፍተኛ ሚና እንደሚኖረው አስረድተዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 15 ቀን 1995</a></p>

</body>
</html>	














