<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በከፍተኛ ትምህርት ተቋማት የሚከሰተውን ጊዜያዊ መጣበብ ተማሪዎች በትዕግሥት እንዲያሳልፉ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በከፍተኛ ትምህርት ተቋማት የሚከሰተውን ጊዜያዊ መጣበብ ተማሪዎች በትዕግሥት እንዲያሳልፉ ተጠየቀ</h2>


<p>ከፍተኛ የትምህርት ተቋማት ዘንድሮ በርካታ ተማሪዎችን ስለሚቀበሉ የመኝታ፣ የምግብና የመማሪያ ክፍሎች መጣበብ ሊከሰት የሚችል መሆኑን ትምህርት ሚኒስቴር አስታወቀ። ነባርም ሆኑ አዳዲስ ተማሪዎች በኃላፊነት ስሜት ችግሩ የሚፈታበትን ጊዜ በትዕግሥት መጠባበቅ እንደሚኖርባቸው አሳሰበ።</p>

<p>በትምህርት ሚኒስቴር የከፍተኛ ትምህርት ዘርፍ ምክትል ሚኒስትር ዶክተር ተሾመ ይዘንጋው ትናንት በጽሕፈት ቤታቸው በሰጡት መግለጫ እንዳስታወቁት፤ በትምህርት ሚኒስቴር ሥር ያሉ የከፍተኛ ትምህርት ተቋማት ዘንድሮ በተመረቁ ተማሪዎች ቦታና በተጠናቀቁ ተጨማሪ ሕንጻዎች መሠረት ሊያስተናግዷቸው ከሚችሏቸው ተማሪዎች ቁጥር በላይ ይቀበላሉ። በዚህም ሳቢያ ጊዜያዊ መጣበብ ሊከሰት እንደሚችል ተማሪዎቹ ተገንዝበውና ችግሩ የጋራ መሆኑን አምነውበት በኃላፊነት ስሜት ተገቢውን ትብብርና ትዕግሥት እንዲያሳዩ ጠይቀዋል።</p>

<p>ፈተናውን ካለፉት ተማሪዎች መካከል ሦስት ነጥብ ያገኙት ወንዶችና ሁለት ነጥብ ስምንት ያገኙትን ሴቶች ባለመቀበል የትምህርቱን ዕድል ላለማሳጣት ሲባል ከተቋማቱ አቅም በላይ ተጨማሪ ሁለት ሺህ 420 ተማሪዎች እንዲቀበሉ መደረጉን የተናገሩት ዶክተር ተሾመ፤ በአጠቃላይ ወደ መንግሥት ከፍተኛ ትምህርት ተቋማት የሚገባውን ተማሪ ብዛት ለመወሰን ግን የሁሉም ዩኒቨርሲቲዎችና ኮሌጆች ኃላፊዎች በተገኙበት ምክክር መደረጉን አስታውቀዋል።</p>

<p>የዘርፉ ምክትል ሚኒስትር ዶክተር ተሾመ አክለውም የከፍተኛ ትምህርት ተቋማት 18 ሺ 420 አዳዲስ ተማሪዎችን ለመቀበል መዘጋጀታቸውን ገልጸው፤ ለአንድ ወይም ለሁለት ሴሚስተሮች ብቻ ሊከሰት የሚችለውን መጨናነቅ ተማሪዎች በትዕግሥት ማሳለፍ ይኖርባቸዋል ብለዋል።</p>

<p>የትምህርት ተቋማቱ የሚቀበሉት ተማሪ ቁጥር ከአምናው ጋር ሲነፃፀር ከአምስት ሺ በላይ ብልጫ እንዳለው ያስረዱት ዶክተር ተሾመ፤ ለመደበኛ ወንድ ተማሪዎች ሦስት ነጥብ፣ ለሴቶቹ ደግሞ ሁለት ነጥብ ስምንት በዲፕሎማ ፕሮግራም ትምህርታቸውን ለመከታተል የሚያስችላቸው ሲሆን፤ በዲግሪ ፕሮግራም ለመሳተፍ ወንዶች ሦስት ነጥብ ሁለትና ከዚያ በላይ፣ ሴት ተማሪዎች ሦስት ነጥብና ከዚያ በላይ ውጤት ሊኖራቸው መግባት እንደሚችሉ አስረድተዋል።</p>

<p>ወደ ከፍተኛ ትምህርት ተቋማት ለመግባት ከሁለት ነጥብ በላይ በማምጣት ፈተናውን ያለፉት 18 ነጥብ ሁለት በመቶዎቹ ብቻ መሆናቸውን የጠቆሙት ዶክተር ተሾመ፤ ሁለት ነጥብና ከዚያ በላይ ያላቸው ቀሪዎቹ ተማሪዎች በሌሎች መንግሥታዊ ከፍተኛ ተቋማት እንዲሁም በግልና መንግሥታዊ ባልሆኑ ከፍተኛ ትምህርት ተቋማት በመግባት ሊማሩ እንደሚችሉ ይገመታል ብለዋል።</p>

<p>ከ1966 ዓ.ም ጀምሮ ተግባራዊ ይሆናል ተብሎ የሚጠበቀው የከፍተኛ ትምህርት ወጪን የመጋራት መርህ ተግባራዊ የሚሆንበት አዋጅ ተዘጋጅቶ ለሕዝብ ተወካዮች ምክር ቤት መቅረቡንም ምክትል ሚኒስትሩ ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 23 ቀን 1995</a></p>

</body>
</html>	














