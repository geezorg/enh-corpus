<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ብሔራዊ ቡድን ጊኒን በማሸነፍ ደረጃውን አሻሻለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ብሔራዊ ቡድን ጊኒን በማሸነፍ ደረጃውን አሻሻለ</h2>


<p>በ24ኛው የአፍሪካ እግር ኳስ ዋንጫ ማጣሪያ የመጀመሪያ ግጥሚያውን በኒጀር 3ለ1 ተረትቶ የስፖርት አፍቃሪውን ያሳዘነው የኢትዮጵያ ብሔራዊ እግር ኳስ ቡድን ትናንት አዲስ አበባ ላይ የጊኒ አቻውን 1ለ0 በመርታትና ደረጃውን በማሻሻል የደጋፊውን ቅሬታ ያካካሰ ድል ተቀዳጅቷል። ኢትዮጵያ ከምትገኝበት ምድብ የሚገኙት ላይቤሪያና ኒጀር ከትናንት በስቲያ ባካሄዱት ግጥሚያ ላይቤሪያ 1ለ0 በማሸነፏ በምድቡ የሚገኙት አራት ቡድኖች በግብ ክፍያ ተበላልጠው በ3 ነጥብ ተቀራራቢ ውጤት አስመዝግበዋል።</p>

<p>በዚሁ መሠረት ላይቤሪያን በመጀመሪያ ጨዋታው 3ለ0 ያሸነፈው ጊኒ በሁለት ግብ ክፍያ መሪነቱን እንደያዘ ሲሆን ኒጀር በአንድ የግብ እዳ እንዲሁም ላይቤሪያ በሁለት የግብ እዳ ከ2ኛ እስክ 4ኛ ሆነዋል። የኢትዮያ ብሔራዊ ቡድን በ12 ፕሮፌሽናል ተጨዋቾች የተገነባውንና ከምድቡ ጠንካራ ነው የተባለውን የጊኒ ቡድን 1ለ0 መርታቱ ደረጃውን ወደ 3ኛነት በማሻሻል ከምድቡ በአንደኝነት ወይም በሁለተኝነት ለማለፍ ያለውን ተስፋ አቃንቷል። የአገራችን ተመልካች በኢትዮጵያ ቡድን ያልተቀናጀ ዝግጅትና በመጀመሪያው ውጤት ተስፋ ባለመቁረጥ ለብሔራዊ ቡድን የሰጠው ማበረታቻ ለውጤቱ ማማር ከፍተኛ አስተዋጽኦ እንደነበረው ታውቋል።</p>

<p>የኢትዮጵያና የጊኒ ቡድኖች ጨዋታ በመጀመሪያ 45 ደቂቃ እንቅስቃሴ ጥንቃቄ የተሞላበትና ቀድሞ በሚቆጠር ግብ ሊደርስ የሚችለውን የስነልቦና ጫና አስቀድሞ ለመከላከል የተደረገ ጥረት ጐልቶ የታየበት በመሆኑ በግብ አካባቢ አጥጋቢ ሙከራዎችን ማየት አልተቻለም። በተለይ የኢትዮጵያ ብሔራዊ ቡድን ጨዋታው እንደተጀመረ ቁጥሩ እጅግ ከፍተኛ በሆነው ተመልካች ድጋፍ እየታገዘ ማጥቃት ቢጀምርም የጊኒን ተከላካዮች በሚገባ ማስጨነቅ ባለመቻላቸው ተመልካች ቅር ተሰኝቷል።</p>

<p>በ16ኛ ደቂቃ 15 ቁጥሩ ያሬድ አበጀ ያገኘውን አጋጣሚ ኦፍሳይድነኝ በሚል ተዘናግቶ ሲያበላሽ ዮርዳኖስ አባይም በ18ኛ ደቂቃ ፍፁም ያለቀለት ኳስ በጭንቅላት ገጭቶ አገባ ተብሎ ሲጠበቅ ባልታሰበ ሁኔታ ለጊኒ ተጨዋቾች አስረክቧል። ጊኒዎች አብዛኛው ኃይላቸውን በመከላከል ላይ በማድረግ በአንድና ሁለት አጥቂ ጫና ለመፍጠር ያደረጉት ጥረት ብዙም አስደንጋጭ አልነበረም። በ30ኛውና በ44ኛው ደቂቃዎች ከርቀት ሳይታሰብ ያደረጓቸው ሙከራዎችም በበረኛው ፀጋዘአብ አስገዶም ጥረት ከሽፎባቸዋል።</p>

<p>ጠንካራ ተከላካይና አማካይ የነበረው የኢትዮጵያ ብሔራዊ ቡድን የተመልካቹን ስሜት በሚያነቃቃ ሁኔታ ጊኒዎችን ፍፁም ማስጨነቅ የጀመረው ከእረፍት በኋላ ሙሉ አለም ረጋሳ አንተነህ አላምረውን ተክቶ ከገባ በኋላ ነው።</p>

<p>ሙሉ አለም በበሳል እንቅስቃሴው ቡድኑን በመምራትና ኳስ ለአጥቂዎች በፍጥነት እንዲደርስ በማድረጉ በ53ኛው ደቂቃ የኢትዮጵያ አጥቂዎች ከአራት ያላነሱ አስደንጋጭ ሙከራዎችን አድርገው የጊኒ ተከላዮችና በረኛ ተረባርበው እንደምንም አድነዋል። በዚሁ ደቂቃ አንድ የጊኒ ተከላካይ በግልጽ ኳስ በእጅ ቢነካም ኬንያዊው ዳኛ በዝምታ አልፈዋታል።</p>

<p>የጊኒ ተጨዋቾች መደናገጥ የልብ ልብ የሰጣቸውና አልጨበጥ ያሉት የኢትዮጵያ አጥቂዎች በ62ኛው ደቂቃ 8 ቁጥሩ አይደር መንሱር ከግራ ክንፍ ወደግብ ያሻገረለትን ኳስ 15 ቁጥሩ ያሬድ አበጀ ተረጋግቶ በጭንቅላቱ በመግጨት ቡድኑ ያሸነፈበትን ግብ በማስቆጠሩ በስታዲየሙ የተገኘውን ተመልካች በደስታ አስጨፍሮታል።</p>

<p>ጊኒዎች ግብ ከተቆጠረባቸው በኋላ እልህና ኃይል የተቀላቀለበት እንቅስቃሴ ቢከተሉም አንድም የሚጠቀስ ሙከራ ማድረግ አልቻሉም። በተለይ እጅግ የሚተማመኑበት ፕሮፌሽናል አጥቂ ቲቲ ካማራ የተሰጠውን ከፍተኛ ኃላፊነት በሚገባ የተወጣውን ይልማ ተስፋዬን ሊቋቋመው ባለመቻሉ ጨዋታው 15 ደቂቃ ሲቀረው ተቀይሮ ወጥቷል በእለቱ አምበሉ አንዋር ሲራጅና ከእረፍት በፊት ተሠልፎ የተጫወተውና ቡድኑን ዘግይቶ የተቀላቀለው ባዩ ሙሉ ጥሩ እንቅስቃሴ አሳይተዋል።</p>

<p>ተመልካቹ ቡድኑ በማሸነፉ ደስታውን በጭፈራና ችቦ በማብራት ቢገልጽም ውጤታማው አጥቂ ዮርዳኖስ አባይ ከተጠበቀው በታች በመጫወቱና በተደጋጋሚ ያገኛቸውን ያለቀላቸው እድሎች ሳይጠቀምባቸው በመቅረቱ ቡድኑ በሰፊ የግብ ልዩነት ማሸነፍ እንዳልቻለ ሲናገር ተደምጧል። ጊኒዎች በሽንፈታቸው በመቆጨታቸው ወደ ሆቴላቸው ያመሩት እጅግ ሀዘን በተሞላበት ስሜት ነው።</p>

<p>በተያያዘ ዜና ለመጀመሪያ ጊዜ በአፍሪካ ዋንጫ ማጣሪያ የተካፈለውና ከሦስት ሣምንታት በፊት ወንጂ ላይ የዑጋንዳ አቻውን 2ለ0 የረታው የኢትዮጵያ ሴቶች ብሔራዊ እግር ኳስ ቡድን ትናንት ባካሄደው ሁለተኛ የመልስ ግጥሚያው 2ለ2 በመለያየትና በአጠቃላይ ውጤት 4ለ2 በመርታት የ3ኛ2 የአሪካ ዋንጫ ተካፋይነቱን ያረጋገጠበትን አስደናቂ ውጤት አስመዝግቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 4 ቀን 1995</a></p>

</body>
</html>	














