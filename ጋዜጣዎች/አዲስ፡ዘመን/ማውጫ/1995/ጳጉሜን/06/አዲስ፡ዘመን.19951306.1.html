<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የሕዝብ ቁጥር እየጨመረ መምጣቱ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ የሕዝብ ቁጥር እየጨመረ መምጣቱ ተጠቆመ</h2>


<p>በኢትዮጵያ የህዝቡ ብዛት ከጊዜ ወደ ጊዜ በከፍተኛ ሁኔታ እየጨመረ በመምጣቱ መንግሥታዊ ድርጅቶች፣ ግብረሠናይ ተቋማትና ሕዝቡ የቤተሰብ ምጣኔ አገልግሎትን በማስፋፋት ችግሩን ለመከላከል በጋራ ጥረት እንዲያደርጉ ተጠየቀ።</p>

<p>የህዝብና ቤት ቆጠራ ኮሚሽን ጽሕፈት ቤት ዋና ፀሐፊ አቶ አማረ ኢሳይያስ ሰሞኑን ለጋዜጣው ሪፖርተር እንደገለጹት፤ በአገሪቱ የህዝቡ ብዛት በየዓመቱ ሁለት ነጥብ ሰባት በመቶ እየጨመረ ነው።</p>

<p>በ1987 ዓ.ም በአገር አቀፍ ደረጃ የተካሄደውን ቆጠራ መሠረት በማድረግ ኮሚሽኑ የደረሰበት ትንበያ በያዝነው ዓመት የአገሪቱ ሕዝብ ብዛት 69 ሚሊዮን 127 ሺ እንደሚሆን የተገለጸ ሲሆን፤ ዕድገቱ በዚሁ ከቀጠለ እ.ኤ.አ በ2030 ቁጥሩ ከ130 ሚሊዮን በላይ እንደሚደርስ ተገምቷል። ባለፈው ዓመት የህዝቡ ብዛት 67 ሚሊዮን 220 ሺ እንደነበር የኮሚሽኑ ትንበያ ገልጿል።</p>

<p>በአሁኑ ወቅት በኢትዮጵያ አንዲት ሴት በአማካይ ስድስት ልጆች እንደምትወልድ የገለጹት አቶ አማረ፣ በዚህ ዓመት ብቻ ሊወልዱ የሚችሉ 15 ሚሊዮን ሴቶች እንደሚገኙ ተናግረዋል።</p>

<p>በአገሪቱ እየታየ ያለው የሕዝብ ቁጥር ዕድገት፣ የህዝብ ብዛት በከፍተኛ ሁኔታ እየጨመረባቸው ከመጡት አገራት ተርታ እንድንሰለፍ አድርጎናል ያሉት ዋና ፀሐፊው፤ የሕዝቡ ቁጥር እየጨመረ መሄዱ በአገሪቱ ኢኮኖሚና ማኅበራዊ ዕድገት ላይ ተፅዕኖ እንደሚያስከትል አብራርተዋል።</p>

<p>እ.ኤ.አ በ2015 ብቻ 14 ሚሊዮን 583 ሺ ዕድሜአቸው ከሰባት እስከ 12 አመት የሚደርሱ ታዳጊዎች በኢትዮጵያ ይኖራሉ ተብሎ እንደተገመተ የጠቆሙት አቶ አማረ፣ ይህን ያህል ቁጥር ለማስተማር ከፍተኛ የአገር ኢኮኖሚያዊ ወጪ እንደሚጠይቅ አመልክተዋል።</p>

<p>የኢኮኖሚ ዕድገት በተወሰነ ደረጃ እየጨመረ ቢመጣም የሚወለደው ሕዝብ መጠን ከፍተኛ ከሆነ እየተገኘ ያለው ውጤት እየቀጨጨና እየጠፋ እንዲሄድ ያደርጋል ያሉት ዋና ፀሐፊው፤ በየትኛውም አገር የሕዝብ ቁጥር ዕድገት ቁጥጥር ካልተደረገበት አሉታዊ ተፅዕኖ ማስከተሉ እንደማይቀር ተናግረዋል።</p>

<p>በአገሪቱ የቤተሰብ ምጣኔ አገልግሎት በሚፈለገው መጠን አለመስፋፋት ለሕዝብ ቁጥር መጨመር አስተዋጽኦ ያደረገ ሲሆን፤ እ.ኤ.አ በ2000 ሺ በተደረገው ጥናት 42 በመቶ የሚሆኑ ሴቶች የወሊድ መቆጣጠሪያ አገልግሎት ጠይቀው ዕድሉን ያገኙት ስምንት በመቶ ብቻ እንደሆኑ አስረድተዋል።</p>

<p>የሕዝብ ቁጥር ዕድገት የድህነት አደጋን እንደሚያባብስ የጠቆሙት ዋና ፀሀፊው፤ መንግሥታዊ ድርጅቶች፣ ግብረሠናይ ተቋማት በተለይም በሥነ ተዋልዶ ጤና ዙሪያ የሚሠሩ ድርጅቶች ትኩረት ሰጥተው መንቀሳቀስ እንዳለባቸው አስገንዝበዋል።</p>

<p>የወሊድ መቆጣጠሪያ ዘዴን በማስተማር የዘመናዊ መቆጣጠሪያ አገልግሎት ተጠቃሚ እንዲሆኑ፣ እንደዚሁም ባህላዊ የመከላከያ ስልትም ካለ እንደየአካባቢው በማስገንዘብ ሕዝቡ በቂ ግንዛቤ እንዲኖረው መረባረብ ይጠበቅባቸዋል ብለዋል።</p>

<p>ሕዝቡም መጥኖ አለመውለድ በኑሮና በአገር ዕድገት ላይ የሚያስከትለውን ቀውስ በማጤን የወሊድ መቆጣጠሪያ ዘዴን በመጠቀም ብዙ ከመውለድ እንዲቆጠብ አሳስበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጳጉሜን 6 ቀን 1995</a></p>

</body>
</html>	














