<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዲፕሎማቶች አማካይነት ከጉምሩክ ቀረጥ ነፃ ሆነው አገር ውስጥ በሚገቡ ቁሳቁስ ላይ መግለጫ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዲፕሎማቶች አማካይነት ከጉምሩክ ቀረጥ ነፃ ሆነው አገር ውስጥ በሚገቡ ቁሳቁስ ላይ መግለጫ ወጣ</h2>


<p>በዲፕሎማቶች ከጉምሩክ ቀረጥ ነፃ ሆነው ወደ አገር ውስጥ በሚገቡና በሚወጡ ዕቃዎች በመቅረጫ ዋጋቸው ላይ የሚታሰብ የአገልግሎት ቅናሽ መመሪያ ማውጣቱን የገቢዎች ሚኒስቴር አስታወቀ።</p>

<p>በሚኒስቴር መሥሪያ ቤቱ የሕዝብ ግንኙነት አገልግሎት ኃላፊ አቶ ናፖሊዮን ክፍሌ ለጋዜጣው ሪፖርተር ትናንት እንደገለፁት፤ ኮንሰለር ሚሲዮኖች፤ ዓለም አቀፍ ተቋማት፤ አህጉራዊ ድርጅቶችና ኃላፊዎቻቸው ከቀረጥና ከታክስ በነፃ ያስገቧቸውን ተሽከርካሪዎች በየሦስት ዓመቱ፤ ሌሎች ቁሳቁስን ደግሞ በየአምስት ዓመቱ መቀየር እንዲችሉ ይፈቅዳል።</p>

<p>የቀድሞው አሠራር አሮጌ የመገልገያ ዕቃዎች እንዴት ከጉምሩክ መዝገብ እንደሚሰርዝና የቀረጥና የታክስ ክፍያንም የሚያመለክት ባለመሆኑ ይፈጠር የነበረውን ችግር ለመፍታት ይህን መመሪያ ማውጣት አስፈላጊ መሆኑን ኃላፊው ተናግረዋል።</p>

<p>የዲፕሎማቶች ወደ አገር ውስጥ ከጉምሩክ ቀረጥ ነፃ በሚያገቧቸው ተሽከርካሪዎች፤ መለዋወጫዎች፤ የግል ቁሳቁስና የቢሮ ዕቃዎች ላይ የአገልግሎት ቅናሽ እንዲያገኙ መመሪያው እንደሚፈቅድ አቶ ናፖሊዮን አስታውቀዋል።</p>

<p>ዲፕሎማቶቹ ከአምስት ዓመታት ቆይታ በኋላ የግል መገልገያ እቃዎችን የመቀየር መብታቸውን መመሪያው እንደሚያስከብርላቸው የተናገሩት አቶ ናፖሊዮን የጉምሩክ ቀረጥና ታክስ ሳይጠይቁ ዕቃዎቹን ከመዛግብት እንዲሰረዙ ደንቡ እንደሚያዝ አስረድተዋል። </p>

<p>በመመሪያው መሠረት ዲፖሎማቶች ተሽከርካሪዎችን፤ መለዋለጫዎችን፤ ቁሳቁስንና የቢሮ መገልገያ ዕቃዎችን ከተገለገሉባቸው በኋላ ከሦስት ሺ እስከ አስር ሺ ብር ለመሸጥ ወይም በስጦታ ለማስተላለፍ እንደሚችሉ የተናገሩት አቶ ናፖሊዮን ከአስር እስከ መቶ፤ በመቶ የአገልግሎት ቅናሽ እንዲደረግላቸው መመሪያው ይፈቅዳል ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን 5 ቀን 1995</a></p>

</body>
</html>	














