<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴሌ የዓለም አቀፍ ጥሪ ታፊፍ ማሻሻያ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴሌ የዓለም አቀፍ ጥሪ ታፊፍ ማሻሻያ አደረገ</h2>


<p>የኢትዮጵያ ቴሌኮሙኔኬሽን ኮርፖሬሽን የዓለም አቀፍ የውጭ ጥሪ ታሪፉን ከመጋቢት 17 ቀን 1995 ዓ.ም ጀምሮ አሥር ብር ማድረጉን አስታወቀ።</p>

<p>የኮርፖሬሽኑ የሕዝብ ግንኙነት ሥራ አስኪያጅ አቶ አብዱራሂም አህመድ ትናንት በፅሕፈት ቤታቸው በሰጡት መግለጫ እንዳስታወቁት፣ ቀደም ሲል በአማካኝ አሥራ ሰባት ብር ከሀምሣ ሣንቲም የነበረው ዓለም አቀፍ የውጭ ጥሪ ታሪፊ የ43 በመቶ ቅናሽ በማድረግ አሥር ብር ሆኗል።</p>

<p>እንዲሁም ቀድሞ በኦፕሬተር ዕርዳታ በሚደረጉ ጥሪዎች ላይ ከመደበኛ ቴሌፎን ወደተለያዩ የዓለም ክፍሎች የነበረው ታሪፍ ለመጀመሪያዎቹ ሦስት ደቂቃዎች ብር 52 ከሃምሣ ሣንቲም የነበረው ወደ 33 ብር ዝቅ ማለቱንየጠቀሱት አቶ አብዱራሂም ይህም የ37 በመቶ ቅናሽ መደረጉን ገልፀዋል። </p>

<p>ከመደበኛ ተሌፎን ወደየትኛውም ሀገር ለሚደረጉ ዓለም አቀፍ ጥሪዎች በደቂቃ አስር ብር፣ እንዲሁም በኦፕሬተር ዕርዳታ ለሚደረጉ ዓለም አቀፍ ጥሪዎች ለመጀመሪያዎቹ ሦስት ደቂቃዎች 33 ብር ለቀጣዮቹ ደቂቃዎች ተጨማሪ አሥር ብር መሆኑን አቶ አብዱራሂም ተናግረዋል። እንዲሁም በኮርፖሬሽኑ ቋሚ ቴሌፎን ወደቱራያኔትወርክ ለሚደረግ የመጀመሪያ ሦስት ደቂቃ 48 ብር ለቀጣዩ ተጨማሪ ደቂቃዎች 15 ብር መሆኑን አስረድተዋል።</p>

<p>በሕገወጥ መንገድ ይስተናገድ የነበረው ዓለም አቀፍ ግንኙነት በቁጥጥር ሥር በመዋሉ በኮርፖሬሽኑ ኔትወርክ ላይ አስከትሎት የነበረውን የመስመር መጨናነቅ ለማስቀረት ከፍተኛና አስቸኳይ ዓለም አቅፍ መስመሮችን የማስፋፋት ሥራ መሠራቱን አቶ አብዱራሂም ገልፀዋል።</p>

<p>ኮርፖሬሽኑ አዲስ ያወጣው የዓለም አቀፍ የውጭ ጥሪ ታሪፍ ከሌሎች ሀገሮች ጋር ሲነፃፀር የነበረውን የታሪፍ መራራቅ የሚያቀራርብ፣ በሕገ ወጥ መንገድ ሲስተናገዱ የነበሩና ጥራታቸው ዝቅተኛ የነበሩትን ግንኙነቶች በመደበኛው መስመር እንዲጠላለፉ ለማድረግና ኮርፖሬሽኑ ተወዳዳሪ አገልግሎት እንዲሰጥ የሚያስችለው መሆኑን አቶ አብዱራሄም ተናግረዋል።</p>

<p>የታሪፍ ቅነሳው በኮርፖሬሽኑ አጠቃላይ ገቢ ላይ አሉታዊ ተፅዕኖ ሊያመጣ እንደሚችል የጠቀሱት አቶ አብዱራሂም ሆኖም ግን በታሪፍ ቅነሳው ምክንያት ጥሪዎች ሊበዙ ይችላሉ ተብሎ እንደሚገመት ጠቁመዋል።</p>

<p>ኮርፖሬሽኑ በአሁኑ ጊዜ በኢንተርናሽናል ደረጃ ከሃያ ሁለት ኦፕሬተሮች የቀጥታ ግንኙነት ሲኖረው በሌሎች 195 ኦፕሬተሮች የትራንዚት አገልግሎት እንደሚሰጥ አቶ አብዱራሂም ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 20 ቀን 1995</a></p>

</body>
</html>	














