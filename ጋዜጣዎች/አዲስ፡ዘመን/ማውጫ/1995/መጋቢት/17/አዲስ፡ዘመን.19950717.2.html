<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ብሔራዊ ቡድን ከቤኒን አቻው ጋር ዛሬ በአዲስ አበባ ስታዲየም የወዳጅነት ጨዋታ ያካሂዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ብሔራዊ ቡድን ከቤኒን አቻው ጋር ዛሬ በአዲስ አበባ ስታዲየም የወዳጅነት ጨዋታ ያካሂዳል</h2>


<p>በ24ኛው የአፍሪካ ዋንጫ ማጣሪያ ሦስተኛ ጨዋታውን በመጪው እሁድ ከላይቤሪያ ብሔራዊ ቡድን ጋር የሚያካሂደው የኢትዮጵያ ብሔራዊ ቡድን ዛሬ ከቤኒን ብሔራዊ ቡድን ጋር ከ12:00 ጀምሮ በአዲስ አበባ ስታዲየም የወዳጅነት ጨዋታ ያደርጋል።</p>

<p>ኒጀር ላይ ሳይታሰብ የደረሰበትን የ3ለ1 ሽንፈት አዲስ አበባ ላይ በፕሮፌሽናሎች የተሞላውን የጊኒን ብሔራዊ ቡድን 1ለ0 ረትቶ በመጠኑም ቢሆን ያካካሰው የኢትዮጵያ ብሔራዊ ቡድን፤ የተጨዋቾች መጐዳት፣ የወሳኝ ተጨዋቾች መጓደልና መሰል ችግሮችን ቢያጋጥሙትም የዛሬው ጨዋታ አቋሙን ለማወቅ ስለሚያስችል በስፖርቱ አፍቃሪዎች ዘንድ በጉጉት መጠበቁ አልቀረም። ቡድኑ ዛሬ የሚያሳየው እንቅስቃሴና የሚያስመዘግበው ውጤት አቅሙ በሚገባ የሚገመገምበትና ተመልካቹ የእሁዱን ጨዋታ ከወዲሁ ለመተንበይ ዕድል የሚሰጠው ይሆናል።</p>

<p>ጀርመናዊው የኢትዮጵያ ብሔራዊ ቡድን አሠልጣኝ ሚስተር ዮሀን ፊጊ በቅርቡ በሰጡት ጋዜጣዊ መግለጫ የተጨዋቾቻቸውን የጨዋታ ፍላጐትና አንድነት ቢያደንቁም ስለቡድኑ ጥንካሬ ዝርዝር ማብራሪያ ለመስጠት አልፈለጉም። ይልቁንም የተለያዩ ችግሮችን በማንሳት ከጊኒ ብሔራዊ ቡድን ጋር ሲጫወቱ የነበረው የመንፈስ ጥንካሬ አሁን እንደማይታይ አመላክተዋል። ይሁንና በተደጋጋሚ የጠየቁት ኢንተርናሽናል የወዳጅነት ጨዋታ ከብዙ ጥረት በኋላ መሳካቱ የተጨዋቾቻቸውን ችሎታን ተሰጥኦ በሚገባ ተጠቅመው የተሟላ ቡድን የመፍጠር ችሎታችው ከወዲሁ የሚያረጋግጡበት መልካም አጋጣሚ እንደሚፈጥርላቸው ይታመናል።</p>

<p>ከኢትዮጵያ እግር ኳስ ፌዴሬሽን በስልክ ባገኘነው መረጃ መሠረት የቡድኑ አለኝታ ናቸው የተባሉት ዮርዳኖስ አባይና ባዩ ሙሉ ከቤልጅየም አዲስ አበባ ገብተዋል። የነዮርዳኖስ መምጣት የአሠልጣኙን ሥጋት ከማቃለል አልፎ ቡድኑን ይበልጥ ያጠናክረዋል ተብሏል።</p>

<p>የቤኒን ቡድን ለዛሬው ጨዋታ ባለፈው ሰኞ ምሽት አዲስ አበባ መግባቱ ታውቋል። ቡድኑ በ24ኛው የአፍሪካ ዋንጫ በሦስተኛው ምድብ ከዛምቢያ ሱዳንና ታንዛኒያ ተደልድሎ አመርቂ ውጤት ያስመዘገበ ሲሆን ጥቅምት 3/95 ወደ ቱኒዚያ ተጉዞ 1ለ1 ከመለያየቱም በላይ በሀገሩ ላይ ያደረገውን የመጀመሪያ ጨዋታ አሸንፎ በሁለት ጨዋታ አራት ነጥብ በመያዝ ዛምቢያን በግብ ክፍያ በልጦ በአንደኝነት የማለፍ ተስፋ ሰንቋል። ዛሬ ከኢትዮጵያ ብሔራዊ ቡድን ጋር የሚያካሂደው የወዳጅነት ጨዋታ በቀጣይ ተጋጣሚውን ለማሸነፍ የሚያደርገውን ዝግጅት የሚፈትሽበት በመሆኑ በጨዋታው ጥሩ የመሸናነፍ ፉክክር እንደሚታይበት ይጠበቃል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 17 ቀን 1995</a></p>

</body>
</html>	














