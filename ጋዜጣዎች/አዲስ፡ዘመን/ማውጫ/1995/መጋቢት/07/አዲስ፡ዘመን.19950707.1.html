<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ንግድ ባንክ በሰው አልባ የገንዘብ መክፈያ ማሽን አገልግሎት መስጠት ሊጀምር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ንግድ ባንክ በሰው አልባ የገንዘብ መክፈያ ማሽን አገልግሎት መስጠት ሊጀምር ነው</h2>


<p>የኢትዮጵያ ንገድ ባንክ በያዝነው በጀት ዓመት በሰው አልባ ገንዘብ መክፈያ ማሽን አገልግሎት ለመስጠት በዝግጅት ላይ መሆኑን አስታወቀ። በአዲስ አበባ ከተማ በተመረጡ በስምንት የባንኩ ቅርንጫፎች ማሽኑ መተከሉንና የሙከራ ሥራ በመካሄድ ላይ መሆኑንም ገለጸ።</p>

<p>በባንኩ የኮርፖሬት ኮሙኒኬሽን ተጠባባቂ ሥራ አስኪያጅ አቶ ደሴ ሙሉ ዓለም ሰሞኑን ለጋዜጣው ሪፖርተር እንደ ገለጹት፣ ማሽኑ በኢትዮጵያ የመጀመሪያ በመሆኑ ለሕዝብ ይፋ ከመሆኑ በፊት የባንኩ ሠራተኞች ለሙከራ እንዲገለገሉበት ለማድረግና ስለማሽኑ ባህሪ ለማሳወቅ ሥልጠና እየተሰጠ ነው። ቅድመ ዝግጅቱ እንደተተናቀቀም ለሕዝብ በይፋ አገልግሎት መስጠት ይጀምራል።</p>

<p>የሰው አልባ የገንዘብ መክፈያ ማሽኑ ተከላ ሥራ በ1994 ዓ.ም እንደተካሄደ የጠቆሙት አቶ ደሴ፣ የማሽኑ ሥራ መጀመር የባንኩን አሰራር ወደላቀ ደረጃ ከማሸጋገሩ በተጨማሪ፣ ለደንበኞች በዘመናዊ አሠራር የተቀላጠፈ አገልግሎት በመስጠት መጨናነቅና መጉላላትን እንደሚያስቀር አስረድተዋል። ደንበኛ በፈለገው ሰዓት ተጠቃሚ እንዲሆን የ24 ሰዓት አገልግሎትም እንደሚሰጥ ጠቁመዋል።</p>

<p>ማሽኑ ደንበኞች ያስቀመጡትን ገንዘብ በራሳቸው ለማውጣት የሚያስችላቸው የኤሌክትሪክ መሣሪያ በመሆኑ በመሣሪያው ተጠቃሚ ለመሆን በባንክ ማጠራቀሚያ ውስጥ ገንዘብ ሊኖራቸው እንደሚገባ አቶ ደሴ ገልፀዋል።</p>

<p>እንደ ተጠባባቂ ሥራ አስኪያጅ ማብራሪያ፣ ማሽኑ ቼኮችን ለመመንዘር፣ ሂሳብ ለመቀበል፣ በማጠራቀሚያ ደብተር ያለ ሂሣብ ለማወቅ የሚረዳ ቢሆንም ባንኩ ለጊዜው አገልግሎቱን መስጠት ያሰበው ለክፍያ አገልግሎት ብቻ ነው።</p>

<p>የማሽኖቹ ተፈላጊነትና አፈፃፀሙ ታይቶ በክልሎችም ጭምር ተግባራዊ እንደሚሆን ያመለከቱት አቶ ደሴ፤ ማሽኖቹ ለጊዜው ከባንኩ ጋር ተያይዘው ቢተከሉም ወደፊት እየተለመደ ሲሄድ በትላልቅ ሆቴሎች፣ በአውሮፕላን ማረፊያና ተጠቃሚ በሚበዛበት አካባቢ የሚተከልበት ሁኔታም እንደሚመቻች ገልጸዋል።</p>

<p>ማሽኑ ሥራ ሲጀምር ተጠቃሚው የአገልግሎት ክፍያ ይጠየቅ እንደሆነና ስለማሽኑ አጠቃቀም የግንዛቤ ማስጨበጫ ስለሚሰጥበት ሁኔታ አቶ ደሴ ለቀረበላቸው ጥያቄ በሰጡት ምላሽ፣ ክፍያን በተመለከተ ወደፊት በባንኩ የሚወሰን መሆኑን ጠቁመዋል። የአገልግሎቱ ተጠቃሚዎች የመጠቀሚያ ካርዱን ሲወስዱ አስፈላጊው ሁሉ መረጃ እንደሚሰጣቸውና በተለያዩ የመገናኛ ብዙኃንም በማስተዋወቅ ግንዛቤ እንደሚያስጨብጡ አስረድተዋል።</p>

<p>ማሽኑ እ.ኤ.አ በ1976 በእንግሊዝ አገር በበርክሌይስ ባንክ ተግባራዊ እንደሆነና ከ35 ዓመት በኋላ ወደ ኢትዮጵያ መምጣቱን ከአቶ ደሴ ለመረዳት ተችሏል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 7 ቀን 1995</a></p>

</body>
</html>	














