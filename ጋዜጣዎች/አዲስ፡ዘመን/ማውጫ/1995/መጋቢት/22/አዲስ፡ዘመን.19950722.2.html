<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላም ጥሪ ለአዲሲቷ አፍሪካና ለኢትዮጵያ ወጣቶች በሚል መሪ መልዕክት የፓራሹት ዝላይ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሰላም ጥሪ ለአዲሲቷ አፍሪካና ለኢትዮጵያ ወጣቶች በሚል መሪ መልዕክት የፓራሹት ዝላይ ተካሄደ</h2>

<p>ለአዲሲቷ አፍሪካ፣ ለዓለም ሕዝቦች እንዲሁም ለኢትዮጵያ ወጣቶች የሰላም መልዕክትና ጥሪ የተላለፈበት የፓራሹት ዝላይ የኢትዮጵያ ፌዴራላዊ ዴሞክራሲያዊ ሪፐብሊክ ፕሬዚዳንት ግርማ ወ/ጊዮርጊስ በተገኙበት ከትናንት በስቲያ በመስቀል አደባባይ ተካሂዷል።</p>

<p>የዓለም እድገት ብልጽግናና ሰላም ከሁሉም በላይ ቅድሚያ ሊሰጠው እንደሚገባ ለማስገንዘብ በተዘጋጀው በዚህ ፕሮግራም አምስት ፈረንሳዊያንና ሁለት ኢትዮጵያውያን ተካፋይ ሆነዋል።ተሳታፊዎቹ ከ3 ሺ ሜትር ከፍታ ላይ ከሄሊኮፕተር በመዝለል የኢትዮጵያን ባንዲራና የፕሬዚዳንት ግርማን መልዕክት የማስተላለፍ እቅዳቸውን አሳክተዋል።</p>

<p>ተተኪው ትውልድ ኢትዮጵያን ከድህነት በማውጣት በብልጽግና እንድትራመድ የትውልድና የታሪክ ኃላፊነት እንዳለበት ፕሬዚዳንት ግርማ ጥሪያቸውን አስተላልፈዋል። "በእግዚአብሔር እርዳታ ትኩስ ኃይል በሆነው በወጣቱ ጉልበት የሀገራችንን ልማት እናፋጥናለን" ያሉት ፕሬዚዳንት ግርማ በትምህርትና በተለያዩ ሙያዎች ተግቶ ከመሥራት ባሻገር በአካባቢ እንክብካቤና የተፈጥሮ ሀብት ጥበቃ ላይ ወጣቶች ከፍተኛ ተሳትፎ ማድረግ እንደሚገባቸው አሳስበዋል።</p>

<p>የኢትዮጵያ ባንዲራ በሰሜን ዋልታ የተከሉትና የፕሮግራሙ አዘጋጅ ፈረንሳዊ ሚስተር ማሪዮ ጀርቫዚ በተለይ ለጋዜጣው ሪፖርተር እንደገለጹት፤ በተለያዩ ሀገሮች በፓራሹት በመዝለል ለዓለም ሰላም መስፈን ያስተላለፉትን መልዕክት በአፍሪካዊቷ መዲና አዲስ አበባም ለማስተጋባት በመቻላቸው እርካታ ተሰምቷቸዋል።በመስቀል አደባባይ የተገኘው ተመልካች ብዛትና የድጋፍ አሰጣጡም ማራኪና ሥነ ሥርዓቱን የተለየ እንደሚያደርገው ሚስተር ጀርቫዚ ተናግረዋል።</p>

<p>በፓራሹቱ ዝላዩ በመሳተፍ የመጀመሪያዋ ኢትዮጵያዊት ለመሆን የበቃችው አርቲስት ቻቺ ታደሰ ለኢትዮጵያ ሕዝብ ሰላምና አንድነትን ተመኝታለች። በሄሊኮፕተር ከመዝለሌ በፊት በጣም ፈርቼ ነበር ያለውና እንደቻቺ ሁሉ የሰላም መልዕክት ለማስተላለፍ ዕድል ያገኘው የኢትዮጵያ ቴሌቪዝን ጋዜጠኛ ለቱሪዝም እንቅስቃሴ አመቺ መሆኗን ለማሳወቅ የረዳቸው መሆኑን አመልክቷል።</p>

<p>ከዋናው ዝላይ በፊት በተካሄደው የሙከራ ዝላይ የተሳተፈችው ከፈረንሳይ የወጣችው አሊ ክሪታሊ ከምታስተምራቸው ፈረንሳውያን ሕፃናት የተላከውን የሰላም መልዕክት አስተላልፋለች። መልዕክተኞቹ ከዓለም ሕዝቦች ጋር ያላቸውን ኅብረትና አንድነት ለማመልከትም የኬንያ፣ የናይጄሪያ፣ የማሌዥያ የሴኔጋል፣ የፊንላንድ፣ የዮርዳኖስና የበርካታ ሀገሮች ሰንደቅ ዓላማዎች በአንድ ላይ ተሰባስበው የቀረቡ ሲሆን የሊሴ ገ/ማርያም ተማሪዎች ለሰላም ያላቸውን ፅኑ ፍላጐት በስዕል ገልፀዋል።</p>

<p>በሥነ ሥርዓቱ ማጠቃለያ ላይ ማስተር ማሪዮጀርቫዚ የኢትዮጵያን ሰንደቅ ዓላማ ለፕሬዚዳንት ግርማ ያስረከቡ ሲሆን፣ ፕሬዚዳንት ግርማም ለሚስተር ማሪዮ ልዩ ስጦታ አበርክተውላቸዋል። የአዲስ አበባ ከተማ መስተዳድር በበኩሉ የክልሉን አርማ በማስታወሻ መልክ ለፈረንሳዊው ፓራሹት ዘላይ ሰጥቷቸዋል።</p>

<p>ከ15 ዓመት በፊት አዲስ አበባ ላይ ወታደራዊ የፓራሹት ዝላይ ያደረጉት ሚስተር ማሪዮ ጀርቫዚ በቅርቡ አዲስ አበባ ላይ ተመሳሳይ የሰላም መልዕክት ለማስተላለፍ አቅደዋል። በተጨማሪም የኢትዮጵያን መልካም ገፅታና የቱሪዝም ሀብቷን የሚያስተዋውቅ ዘጋቢ ፊልም በማዘጋጀትም በፈረንሳይ ቴሌቭዥን ለማስተላለፍ ቅድመ ሁኔታዎችን በማመቻቸት ላይ መሆናቸው ታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 22 ቀን 1995</a></p>

</body>
</html>	
