<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዓለም አገር አቋራጭ አትሌቲክስ ሻምፒዮና ቀነኒሳ ወርቅነሽና ጥሩነሽ አሸነፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዓለም አገር አቋራጭ አትሌቲክስ ሻምፒዮና ቀነኒሳ ወርቅነሽና ጥሩነሽ አሸነፉ</h2>


<p>በሉሳን ስዊዘርላንድ በተካሄደውና የዓለማች ምርጥ አትሌቶች በተሳተፉበት የዓለም አገር አቋራጭ አትሌቲክስ ሻምፒዮና የኢትዮጵያ አትሌቶች በግልም በቡድንም አመርቂ ውጤት አስመዝግበዋል።</p>

<p>የቢቢሲ ዘገባ እንዳመለከተው ቅዳሜ በተካሄዱት ሦስት ውድድሮች ቀነኒሳ በቀለ በአዋቂዎች አራት ኪሎሜትር፣ ወርቅነሽ ኪዳኔ በአዋቂዎች አራት ኪሎሜትር፣ እንዲሁም ወጣት ሴቶች በስድስት ኪሎ ሜትር ጥሩነሽ ዲባባ አሸናፊ ሆነዋል።</p>

<p>አምና በአራትና በ12 ኪሎሜትሮች ድርብ ድል በመቀዳጀት የተደነቀው ቀነኒሳ በቀለ በደም ሴሎች መዛባት ምክንያት የደረበበት የጤና መታወክ ሳይበግረው በፈታኙ የአገር አቋራጭ ውድድር ማሸነፉ ልዩ ብቃትና ችሎታውን ለማስመስከር አስችሎታል።</p>

<p>የ20 አመቱ ቀነኒሳ ርቀቱን ለማጠናቀቅ የወሰደበት ጊዜ 11 ደቂቃ ከአንድ ሴኮንድ ሲሆን ሁለተኛ የወጣውን የኬንያ አትሌት ኪቦዌን በ150 ሜትር ርቀት አስከትሎ በማሸነፍ ክብሩን ማስጠበቁ ተጨማሪ አድናቆትን አትርፎለታል። ቀነኒሳ ትናንት በተካሄደው የአዋቂዎች 12ኪሎ ሜትር ውድድር ለመካፈል ከኢትዮጵያ ብሔራዊ ቡድን አሠልጣኞች ጋር መነጋገሩን የጠቆመው ቢቢሲ ሌላው ኢትዮጵያዊ ኃይሉ መኮንን ልምምድ ላይ እያለ በደረሰበት የጡንቻ መሸማቀቅ በውድድሩ እንደማይሳተፍ አስታውቋል።</p>

<p>በሌላ በኩል አምና በአራት ኪሎ ሜትር ሁለተኛ የወጣችው ወርቅነሽ ኪዳኔ በ8 ኪሎ ሜትር አዋቂ ሴቶች አንደኛ በመውጣት የወርቅ ሜዳሊያ ተሸላሚ ሆናለች። ወርቅነሽ ርቀቱን ለማጠናቀቅ የወሰደባት ጊዜ 25 ደቂቃ ከ53 ሰከንድ መሆኑን ከቢቢሲ ዘገባ ለመረዳት ተችሏል። የአምናዋ ሻምፒዮን እንግሊዛዊቷ ፓውላ ራድክሊፍ ደብሊን ላይ ርቀቱን በ26 ደቂቃ ከ55 ሰከንድ በማጠናቀቅ አሸናፊ እንደነበረች ይታወሳል። አሜሪካዊቷ ዲያና ድሮሴን ወርቅነሽ ከገባች ከስምንት ሴኮንድ በኋላ ውድድሩን በማጠናቀቅ ሁለተኛ ወጥታለች። ድሮሲን 250 ሜትር እስኪቀራት ድረስ ውድድሩን ብትመራም ወርቅነሽ መጨረሻ ላይ አፈትልካ በማምለጥ ጉድ ሠርታታለች።</p>

<p>በተጨማሪም በዓለም ወጣቶች አትሌቲክስ ሻምፒዮና በ5ሺ ሜትር ሁለተኛ የወጣችው ጥሩነሽ ዲባባ በስድስት ኪሎ ሜትር የወጣት ሴቶች ውድድር ርቀቱን በ20 ደቂቃ ከ21 ሰከንድ በሆነ ጊዜ በማጠናቀቅ ከ21 ሰከንድ በሆነ ጊዜ በማጠናቀቅ የወርቅ ሜዳሊያ ተሸላሚ ሆናለች። በውድድሩ የኬንያዋ ተወዳዳሪ ሁለተኛ ስትወጣ ኢትዮጵያዊቷ ገለቴ ቡርቃና መለሰች መላኩ የሦስተኝነትና የአራተኛነትን ደረጃ አግኝተዋል።</p>

<p>ትላንት በተካሄዱት የወጣት ወንዶች ስምንት ኪሎሜትርና የአዋቂ ወንዶች ስምንት ኪሎ ሜትርና የአዋቂ ሴቶች አራት ኪሎሜትር ውድድር የኢትዮጵያ አትሌቶች በቡድን ሁለተኛ ሲወጡ የኬንያ አትሌቶች በግልም በቡድንም የበላይነቱን በመያዝ ማሸነፋቸው ታውቋል። በአዋቂ ሴቶች አራት ኪሎ ሜትር ታዋቂዋ የኬንያ አትሌት ኤዲትዝ ማሳይ የወርቅ ሜዳሊያ ስታገኝ ኢትዮጵያዊቷ ወርቅነሽ ኪዳኔ ለጥቂት ተቀድማ ሁለተኛ ወጥታለች።</p>

<p>ይህ በእንዲህ እንዳለ በ31ኛው የዓለም አገር አቋራጭ አትሌቲክስ ሻምፒዮና የመጨረሻ ውድድር ኢትዮጵያዊው ቀነኒሳ በቀለ በ12 ኪሎ ሜትር የአዋቂዎች ውድድር በ35 ደቂቃ ከ56 ሰኮንድ አንደኛ በመውጣት የአምናውን ድርብ ድል በመድገም በአትሌቲክስ ስፖርት እጅግ የማይሞከር ልዩና አንፀባራቂ ድል ተቀዳጅቷል። ቀነኒሳ ለመጀመሪያ ጊዜ አምና በአራትና በ12 ኪሎሜትር አሸናፊነቱ እንዳላስደነቀ ሁሉ ዘንድሮ ደግሞ ከህመሙ አገግሞ ተመሳሳይ ውጤት ማስመዝግቡ የአትሌቶች ቁንጮ እንደሚያሰኘው ከዓለም አቀፍ የመገናኛ ብዙሃን ዘገባዎች ለመረዳት ተችሏል። የ2002 የወጣቶች ሻምፒዮኑ ገ/እግዚአብሔር ገ/ማርያም ሦስተኛ ሲወጣ ኬንያዊው ፓትሪክ ኡቪቴ በ35.50 ደቂቃ የብር ሜዳሊያ ባለቤት ሆኗል። በቡድን ኬንያ አንደኛ ኢትዮጵያ ሁለተኛ ወጥተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 22 ቀን 1995</a></p>

</body>
</html>	
