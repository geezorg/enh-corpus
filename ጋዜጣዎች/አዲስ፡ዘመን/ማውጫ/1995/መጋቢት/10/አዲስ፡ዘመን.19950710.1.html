<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮሜሳ ስምንት የመሪዎች አባል ሀገራት የጉምሩክ ኅብረትን እውን ለማድረግ እንዲጥሩ ጥሪ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኮሜሳ ስምንት የመሪዎች አባል ሀገራት የጉምሩክ ኅብረትን እውን ለማድረግ እንዲጥሩ ጥሪ ቀረበ</h2>


<p>የኮሜሣ አባል አገራትና መንግሥታት መሪዎች ስብሰባ በሚቀጥለው የአውሮፓውያን ዓመት የጉምሩክ ኅብረትን እውን ለማድረግ የተነደፈውን ዕቅድ ለመተግበር አባል አገራቱ ጥረት እንዲያደርጉ ጥሪ አቀረበ።</p>

<p>በሱዳን መዲና ካርቱም በወዳጅነት አዳራሽ የተካሄደው የምሥራቅና ደቡባዊ አፍሪካ የጋራ ገበያ ኮሜሳ አባል አገራትና መንግሥታት ስምንተኛው የመሪዎች ስብሰባ ከትናንት በስቲያ ማምሻውን ሲጠናቀቅ ባወጣው የጋራ መግለጫ እንዳመልከተው፤ በአባል አገራቱ መካከል ነጻ የንግድ ቀጣናን ዕውን ለማድረግ የሚካሄደው ጥረት ተጠናክሮ መቀጠል ይኖርበታል።</p>

<p>አንዳንድ የኮሜሳ አባል አገራት ታሪፍን ለመቀነስ የተነደፈውን ዕቅድ ተግባራዊ እያደረጉ መሆናቸውን ጠቅሶ፣ አገራቱ የሚያመርቱትንና የሚሸጡትን ምርቶች ሁሉም አባላት በተቻለ ፍጥነት ከታሪፍ ነጻ ለማድረግ እንዲንቀሳቀሱ ጥሪ አቅርቧል።</p>

<p>የጋራ መግለጫው ዘጠኝ የኮሜሳ አባል አገራት በነፃ የንግድ ቀጣና የሚያደርጉትን እንቅስቃሴ እንዲቀጥሉና ስምምነት የተደረሰባቸውን ጉዳዮች ተግባራዊ እንዲያደርጉ አሳስቧል።</p>

<p>ናሚቢያና ስዋዚላንድ ከሌሎች የደቡባዊ አፍሪካ አገሮች ጋር በመሆን ነጻ የንግድ ቀጣናን እውን ለማድረግ የሚያደረጉትን ጥረት እንዲቀጥሉና ስዋዚላንድ በነጻ የንግድ ቀጣና ለመሳተፍ ያሳለፈችው ውሳኔ የሚደነቅ መሆኑን አመልክቷል።</p>

<p>ቡሩንዲና ሩዋንዳ በኮሜሳ ነጻ የንግድ ቀጣና ለመሳተፍ የሚያካሂዱት እንቅስቃሴ አበራታች እንደሆነም ገልጿል።</p>

<p>መሪዎቹ ባወጡት የጋራ መግለጫ በኮሜሳ አባል አገራት የተከሰተው የምግብ እጥረት አሳሳቢ እንደሆነ ጠቁመው፣ ሴክሬታሪያቱ ከአባል አገራቱ ጋር በመተባበር በአካባቢው የምግብ ዋስትናን ለማረጋገጥ በሚቻልበት ጉዳይ ላይ የሚወያይ ጉባዔ መዘጋጀት እንዳለበት ተስማምቷል።</p>

<p>የምሥራቅና ደቡባቢ አፍሪካ እንዲሁም የአፍሪካ፣ የካሪቢያንና የፓስፊክ አገራት ከአውሮፓ ኅብረት ጋር እንደ አንድ ክልል ለመሥራት በሚያስችለው የኢኮኖሚ አጋርነት ስምምነት ላይ እንዲደራደሩ ወስኗል።</p>

<p>በአዲስ አበባ በተካሄደው የኮሜሳ ስብሰባ ላይ በተወሰነው መሠረት አመቺ የንግድ ቀጣና ወይም የፒቲኤ ባንክ ወደ ቡጁምቡራ የሚመለስበትን ሁኔታ ባንኩ ከቡሩንዲ መንግሥት ጋር እንዲነጋገር ውሳኔ አሳልፏል።</p>

<p>የኮሜሳና የኔፓድ ሴክሬታሪያት በግብርናና በመሠረተ ልማት አውታሮች የነደፉትን የድርጊት መርሃ ግብር በአፋጣኝ ተግባራዊ ማድረግ እንዳለባቸው የጋራ መግለጫው አሳስቧል።</p>

<p>የአባል አገራቱ ብሔራዊ የቴሌኮሙኒኬሽን ኮርፖሬሽኖች የኮሜሳ ቴሌኮሙኒኬሽን ኮርፖሬሽኖች የኮሜሳ ቴሌኮሙኒኬሽን ኩባንያን ለማቋቋም በደረሱት ስምምነት መሠረት የባለቤትነት ድርሻ ስምምነትን ያልፈረሙ ብሔራዊ የቴሌኮሙኒኬሽን ኮርፖሬሽኖች በአፋጣኝ እንዲፈርሙ አስገንዝቧል።</p>

<p>መሪዎቹ በጋራ መግለጫቸው በዚምባብዌ ላይ የተጣለው ሕገ ወጥ ማዕቀብ እንዲነሳ ጠይቀው፣ የደቡብ አፍሪካ ፕሬዚዳንት ታቦምቤኪና የናይጄሪያ ፕሬዚዳንት ኦሊሴጉን ኦባሳንጆ ማዕቀቡ እንዲነሳ የሚያደርጉት ጥረት እንደሚደግፉት አረጋግጠዋል።</p>

<p>የመሪዎቹ ስብሰባ የሱዳን ፕሬዚዳንት ኦማር ሐሰን አልበሽርን የወቅቱ የኮሜሳ ሊቀመንበር፣ ዑጋንዳን ምክትል ሊቀመንበር ባለፈው ዓመት ሊቀመንበር የነበረችው ኢትዮጵያን በራፖርተርነት መርጧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 10 ቀን 1995</a></p>

</body>
</html>	














