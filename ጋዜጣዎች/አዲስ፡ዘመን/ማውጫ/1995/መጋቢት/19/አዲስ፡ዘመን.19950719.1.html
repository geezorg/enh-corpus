<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወዳጅነት ጨዋታ የኢትዮጵያ ብሔራዊ ቡድን ቤኒንን 3ለ0 በማሸነፍ ተስፋ ሰጪ ውጤት አስመዝግቧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በወዳጅነት ጨዋታ የኢትዮጵያ ብሔራዊ ቡድን ቤኒንን 3ለ0 በማሸነፍ ተስፋ ሰጪ ውጤት አስመዝግቧል</h2>


<p>በ24ኛው የአፍሪካ ዋንጫ ማጣሪያ እሁድ ከላይቤሪያ ጋር ወሳኝ ጨዋታ የሚጠብቀው የኢትዮጵያ ብሔራዊ እግር ኳስ ቡድን ባለፈው ረቡዕ ከቤኒን አቻው ጋር በአዲስ አበባ ስታድየም ባደረገው የወዳጅነት ጨዋታ 3ለ0 በማሸነፍ ተስፋ ሰጪ ውጤት አስመዝግቧል።</p>

<p>በኢትዮጵያና ቤኒን ግጥሚያ ከፍተኛ የመሸናነፍ ፋክክር ይታያል ተብሎ ቢጠበቅም በአብዛኛው በኢትዮጵያ ብሔራዊ ቡድን የበላይነት ተጠናቅቋል ለማለት ይቻላል። ቤኒኖች በ24ኛው አፍሪካ ዋንጫ ከምድብ ሦስት መሪነቱን በመያዛቸው ጨዋታውን ለመከታተል ብዛት ያለው ተመልካች በአዲስ አበባ ስታድየም ተገኝቶ ነበር። የቤኒን ተጨዋቾች አልፎ አልፎ መሐል ሜዳ ላይ የሚያሳዩት ፈጣን እንቅስቃሴ ችሎታ እንዳላቸው በመጠኑም ፍንጭ ቢሰጥም በግብ አካባቢ ጫና አለመፍጠራቸው የኢትዮጵያን የተከላካይ ክፍል ጥንካሬ ለመገመት አላስቻለም።</p>

<p>በመጀመሪያው 45 ደቂቃ የጨዋታ ክፍለ ጊዜ የጐላ ብልጫ የነበራቸው የኢትዮጵያ ብሔራዊ ቡድን ተጨዋቾች ሁለት ግቦችን ከመረብ በማሳረፍ እንቅስቃሴውን ቢቆጣጠሩም የቤኒን ተከላካዮችን አልፎ አልፎ እያለፋ ያበላሽዋቸው እድሎች ጥቂት አልነበሩም።</p>

<p>የኢትዮጵያ አጥቂዎች በሁለተኛው ደቂቃ በክፍን በኩል አልፈው የመጀመሪያውን አጋጣሚ በማይታመን ሁኔታ ሲያበላሹ ከስድስት ደቂቃ በኋላ በድጋሚ አሸናፊ ግርማ ያሻገረለትን ኳስ ከቤልጀየም የመጣውና ጥሩ የተጫወተው ባዩ ሙሉ በጭንቅላት ሞክሮ በረኛ ይዞበታል።</p>

<p>ቤኒኖች የተፈጠረባቸውን ጫና ለመቋቋም ያደረጉት ጥረት በ19ኛው ደቂቃ ላይ ከሽፎባቸዋል።የኢትዮጵያ ብሔራዊ ቡድን ተጫዋቾች ከኋላ ጀምሮ በማራኪ እንቅስቃሴ ወደግብ በማምራት ብስለትና ጥንቃቄ በተሞላበት መንገድ በሙሉ ቀን ወልደዩሐንስ አማካኝነት ቀዳሚዋን ግብ አስቆጥረዋል።</p>

<p>ከግቧ መቆጠር በኋላ በሁለቱም በኩል ለ13 ደቂቃዎች ያህል የረባ እንቅስቃሴ አልታየም። በ34ኛው ደቂቃ የኢትዮጵያ ብሔራዊ ቡድን አጥቂዎች ሳይታሰብ ያገኙትን አጋጣሚ ቢያበላሹም በ35ኛው ደቂቃ ባዩ ሙሉ በረኛውን ጭምር አታሎ በማለፍ ብቃቱን በሚገባ ያስመሰከረበትን ሁለተኛ ግብ አስቆጥሮ ተመልካቹን አስደስቷል።</p>

<p>የሁለተኛዋ ግብ መቆጠር ቤኒኖችን ቁጭት ውስጥ እንደከተታቸው በግልጽ ተሰተውሏል። በእልህ መንቀሳቀስ በመጀመራቸውም የተሻለ ጨዋታ አሳይተዋል። በ30ኛው ደቂቃ ከ30 ሜትር አካባቢ ተመልካቹን ያስገረመ አስደንጋጭ ሙከራ አድርገው በግቡ አግዳሚ ሲመለስባቸው በ42ኛው ደቂቃ ወደግብ በመጠጋት ያደረጉት ሙከራ ለጥቂቅ ወደውጪ ወጥቶባቸዋል።</p>

<p>ግማሽ ያህል ተጨዋቾቻቸውን ቀይረው ያጫወቱት ቤኒኖች ከእረፍት መልስ አንድም የሚጠቀስ የግብ ሙከራ አላደረጉም። በኢትዮጵያም በኩል በ68ኛው ደቂቃ ከማዕዘን ምት ያገኙትን እድል በሳምሶን ሙሉጌታ አማካኝነት ተጠቅመው ሦስተኛ ግብ ቢያስቆጥሩም ሙሉዓለም በ87ኛው ደቂቃ በጭንቅላት ሞክሮ አግዳሚ ከመለሰበት እንዲሁም ከአሸናፊና ዮርዳኖስ የግብ ሙከራዎች ውጪ የሚፈለገውን ያህል ወደ ግብ በመጠጋት ተከላካዮችን የበለጠ ማስጨነቅ አልቻሉም።</p>

<p>በረቡዕው ጨዋታ ከጥቂት ወራት በፊት ሥልጠና የመቋቋም ብቃት የለውም የተባለው አምበሉ አሸናፊ ግርማ ሜዳውን በማካለል ኳስ በመንጠቅና አመቻችቶ ለአጥቂዎች በማቀበል ኃላፊነቱን በሚገባ በመወጣቱ ተመልካቹና አሰልጣኙ አድናቆታቸውን ገልጸውለታል። ዮርዳኖስ አባይ ከወትሮ አቋሙ ወርዶ መገኘቱ የልምምድ ችግር እንደሆነ ተገምቷል። በተከላካይ መስመር አንዳርጋቸው ሰለሞንና ሁለት ቁጥሩ ሳምሶን ሙሉጌታ ብቃቸውና በሚገባ አስመስክረዋል።</p>

<p>ጀርመናዊው የኢትዮጵያ ብሔራዊ ቡድን አሰልጣኝ ሚስተር ዩሐን ፊጊ ቡድናቸው ከላደቤሪያ ጋር ለሚያደርገው ግጥሚያ የረቡዕው ጨዋታ እንደሚያግዛቸው ይገመታል። የተጨዋቾቻቸውን ጠንካራን ደካማ ጐን በሚገባ በመመርመርም በሜዳቸውና በደጋፊያቸው ፊት አሸናፊ እንደሚሆኑም ይታመናል። በተለይ በአንድ ክንፍ ላይ ያተኮረውን የማጥቃት ዘዴ በማሻሻልና አጥቂውን ከአማካይ በይበልጥ በማቀናጀት በሴካፋው ሻምፒዮና ቅር የተሰኘውን ተመልካች እንደሚክሱት ተስፋ ይደረጋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 19 ቀን 1995</a></p>

</body>
</html>	














