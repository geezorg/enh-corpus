<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጋምቤላ ክልል ርዕስ መስተዳድር የነበሩ አቶ ኦኬሎ ኝጌሎ ከሥልጣናቸው ተወገድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጋምቤላ ክልል ርዕስ መስተዳድር የነበት አቶ ኦኬሎ ኝጌሎ ከሥልጣናቸው ተወገድ</h2>


<p>የጋምቤላ ክልል ርዕስ መስተዳድር የነበሩት አቶ ኦኬሎ ኝጓሎ ያለ መከሰሰ መብታቸው ተነስቶ ከሥልጣናቸው ተወገዱ። አዲስ ርዕስ መስተዳድርም ተመረጠ።</p>

<p>የክልሉ ምክር ቤት ትናንት ባካሔደው አስቸኳይ አንደኛ ጉባኤ በአቶ ኦኬሎ ኝጌሎ ላይ እርምጃውን የወሰደው ግለሰቡ የተጣለባቸውን ኃላፊነት በአግባቡ መወጣት ባለመቻላቸውና የብሔር ብሔረሰቦች ግጭት እንዲባባስ ማድረጋቸው በማስረጃ በመረጋገጡ ነው።</p>

<p>በቅርቡ በተካሄደው የተሐድሶ መድረክ ግለሰቡ ችግሮች እንዳሉባቸው ታውቆ ራሳቸውን እንዲያስተካከሉ ዕድል ተሰጥቷቸው የነበረ ቢሆንም ችግሮቻቸውን ሊያስተካክሉ ባለመቻላቸው የክልሉ መንግሥትና የፌዴራል ጉይዳዮች ሚኒስቴር በጋር ባደረጉት ጥናት በወንጀል የሚያስጠይቃቸው ድርጊት መፈፀማቸው በመረጋገጡ ጉባዔው ያለመከሰስ መብታቸው ተነስቶ ከስልጣናቸው እንዲወርዱ መወሰኑ የምክር ቤቱ አፈ ጉባኤ አቶ ኤፍሬም በዳሳ ገልፀዋል።</p>

<p>የአኝዋክ ህዝብ ዴሞክራሲያዊ ድርጅት ሊቀመንበር አቶ ኡመድ ኡቦንግ እንደገለፁት፣ ደግሞ ከትላንት በስቲያ በተካሔደው የድርጅቱ አስቸኳይ ስብሰባ አቶ ኦኬሎ ኝጌሎ በጥቅምት 1995 በተካሔደው የፓርቲዎች የጋራ መድረክ ጥፋት መፈጸማቸውን አምነው ተቀብለው የነበረ ቢሆንም ችግራቸውን ከማሻሻል ይልቅ በህዝቦች መካከል ግጭቶች እንዲባባሱ በማድረጋቸውና የድርጅቱን ዓላማ ማስፈፀም ባለመቻላቸው ከአባልነታቸው እንዲወገዱ ተደርጓል።</p>

<p>የክልሉ ምክር ቤት አስቸኳይ ጉባኤ ከዚህም ሌላ የምክር ቤቱ አባል የነበሩትን የሻምበል ኩት ቻፓሪ ያለመከሰስ መብት እንዲነሳ በሙሉ ድምፅ መወሰኑን አፈጉባኤው አስታውቀዋል።</p>

<p>አስቸኳይ ጉባኤው ከሥልጣን በወረዱት የቀድሞ ርዕሰ መስተዳድር ምትክ የክልሉ አቅም ግንባታ ማስተባበሪያ ቢሮ ኃላፊ የነበሩትን አቶ ኦኬሎ አኳይን የክልሉ ርዕሰ መስተዳድር በማድረግ በሙሉ ድምፅ መርጧቸዋል።</p>

<p>አዲሱ ርዕሰ መስተዳድር በክልሉ ጠቅላይ ፍርድ ቤት ፕሬዚዳንት አማካኝነት ለቃለ መሐላ በፈፀሙበት ወቅት እንደተናገሩት ባለፉት 10 ዓመታት በክልሉ ሲንቀሳቀሱ የነበሩት የፖለቲካ ድርጅቶች በሚከተሉት ፀረ ዴሞክራሲያዊ፣ ፀረ ሰላም፣ ፀረ ልማት አካሔድ የተነሳ ሕዝቡ ተጠቃሚ ሊሆን አልቻለም።</p>

<p>በመሆኑም በብሔረሰቦች መካከል በተፈጠሩ ግጭቶች ሳቢያ ከመኖሪያ ቀዬአቸው የተፈናቀሉ ወገኖችን በመመለስና የሲቪል ሰርቪስ ማሻሻያ ፕሮግራሙን ተፈፃሚ በማድረግ ሕዝቡን የሰላም የልማትና የዴሞክራሲ ተጠቃሚ ለማድረግ እንደሚሰሩ አስታውቀዋል።</p>

<p>የፌዴራል ጉዳዮች ሚኒስቴር በክልሉ ሰላም፣ ዴሞክራሲና ልማት ለማምጣት ላደረገው ከፍተኛ አስተዋጽኦም አዲሱ ርዕሰ መስተዳድር ምስጋናቸውን አቅርበዋል።</p>

<p>በአዲስ አበባ ዩኒቨርስቲ ሁለተኛ ዲግሪያቸውን ለማግኘት የመመረቂያ ፅሑፍ በመሥራት ላይ ያሉት አቶ ኦኬሎ አኳይ በነርስነት፣ በጤና መኮንንነትና በክልሉ ጤና ቢሮ ኃላፊነት ክልሉን ለ17 ዓመታት ያህል አገልግለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 9 ቀን 1995</a></p>

</body>
</html>	














