<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር አካላይ ኮሚሽኑ የፈጸማቸውን የአተረጓጎም ስህተቶች በተሟላ መልኩ እንዲያርም ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር አካላይ ኮሚሽኑ የፈጸማቸውን የአተረጓጎም ስህተቶች በተሟላ መልኩ እንዲያርም ተጠየቀ</h2>


<p>በኢትዮጵያና በኤርትራ መካከል ያለውን የድንበር ማካለል ተግባር የሚያካሄደው የድንበር ኮሚሽን በማካለሉ ሂደት የፈጸማቸውን የአተረጓጎም ስህተቶች በማረም ጉዳዩ በማያዳግም ሁኔታ እልባት እንዲያገኝ መንግሥት ጠየቀ።</p>

<p>የማስታወቂያ ሚኒስቴር ትናንት ባወጣው መግለጫ፣ መንግሥት በተከታታይ ባደረገው ጥረት የድንበር ኮሚሽኑ የራሱን ውሣኔ በተዛባ አኳኋን በመተርጎም የፈጸመውን ስህተት በአንዳንድ አካባቢዎች ላይ ለማስተካከል በጎ ጅምር አሳይቷል።</p>

<p>ሚኒስቴሩ እንዳመለከተው ኮሚሽኑ የፈጸማቸውን ስህተቶች ለማረም የጀመረውን በጎ አዝማሚያ የኢትዮጵያ ሕዝብና መንግሥት ያደንቁታል።</p>

<p>ኮሚሽኑ የሚያዝያ 5 ቀን 1994 ዓ.ም ውሣኔ አተረጓጎም ላይ ስህተት በፈጸመባቸው ሌሎች አካባቢዎች ላይ ለማረም የሚያስችል የተሟላ እርምጃ ሲወስድ አለመታየቱንም ሚኒስቴሩ ገልጿል።</p>

<p>ይህ በጎ ያልሆነ አዝማሚያ የኢትዮጵያ መንግሥትና ሕዝብ በከፍተኛ ደረጃ አሳሳቢ ሆኖ አግኝተውታል።</p>

<p>ድርጊቱን መንግሥትና ሕዝብ በመታዘብ የድንበር ኮሚሽኑ ኃላፊነቱን በአግባቡ እንዲወጣ ደጋግመው ማሳሰባቸውን ገልጿል።</p>

<p>ድንበርን በመሬት ላይ የማካለል ሥራው ከአልጀርሱ ስምምነትና ከሚያዝያ አምስቱ ውሣኔ ብቻ መነሳት እንዳለበት አስገንዝቧል። ከዚህ ውጪ የሚደረጉ ማናቸውም መነሻዎች እንዲስተካከሉ መንግሥት አጥብቆ መከራከሩንም አስታውሷል።</p>

<p>ይሁንና ኮሚሽኑ ከተወሰነ ጊዜ ወዲህ ከእነዚህ የተለየና በጎ ያልሆነ አዝማሚያ ሲያሳይ መቆየቱን አስታውቋል።</p>

<p>የኢትዮጵያ መንግሥትና ሕዝብ ኮሚሽኑ በተወሰነ ደረጃ ስህተቱን በማረም የተስተካከለ የውሣኔ አተረጓጎም እንዲኖር ያሳየው በጎ አዝማሚያ ተጠናክሮና በተሟላ ሁኔታ ተግባራዊ ሆኖ የኢትዮ ኤርትራ ድንበርን የማካለል ጉዳይ በማያዳግም ሁኔታ እልባት እንዲያገኝ ያላቸውን ፍላጎት በድጋሚ ገልጸዋል።</p>

<p>የድንበር ኮሚሽኑ ድንበሩን በወረቀት ላይ የመለየት ብይኑን ባለፈው ዓመት ሚያዝያ ላይ ለሁለቱም ወገኖች በይፋ ማስታወቁ ይታወሳል።</p>

<p>ኮሚሽኑ ያሳለፈው ይህ ውሳኔ በመሠረቱ ኢትዮጵያ ያራመደችውን አቋም ትክክለኛነት የሚያረጋግጥ እንደነበር ሚኒስቴሩ ጠቁሞ መንግሥትም በወቅቱ ለኮሚሽኑ ውሣኔ ስምምነቱን ገልጾ እንደነበር አስረድቷል።</p>

<p>ያም ሆኖ ግን ኮሚሽኑ በውሣኔው አተረጓጎም ላይ ስህተቶችን መፈጸሙን አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 25 ቀን 1995</a></p>

</body>
</html>	














