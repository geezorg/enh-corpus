<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ጥሎ ማለፍ ሻምፒዮና ቅዱስ ጊዮርጊስ ቡናና ባንኮች አሸነፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ጥሎ ማለፍ ሻምፒዮና ቅዱስ ጊዮርጊስ ቡናና ባንኮች አሸነፉ</h2>


<p>እየተካሄደ ባለው የኢትዮጵያ ጥሎ ማለፍ እግር ኳስ ሻምፒዮና በፕሪሚየር ሊጉ የደረጃ ሰንጠረዥ የሁለተኛና የሦስተኛነት ደረጃ የያዙት ኢትዮጵያ ቡናና ቅዱስ ጊዮርጊስ ድል ቀንቶአቸዋል። አምስተኛ ደረጃ ላይ የሚገኘው ባንኮችም ደብረብርሃን ብርድ ልብስን 4ለ1 በሆነ ሰፊ የግብ ልዩነት አሸንፏል።</p>

<p>አርባ የሚሆኑ የፕሪሚየር ሊግ፣ የብሔራዊ ሊግ እና የየክልሉ አሸናፊ ክለቦች በተሳተፉበት ሻምፒዮና አርባ ምንጭ ጨርቃጨርቅና ሐረር ቢራን የመሳሰሉ ጠንካራ አሸናፊ ክለቦች እንዲሁም የዓምናው አሸናፊ መድን ሽንፈት ቢደርስባቸውም የበላይነቱን የፕሪሚየር ሊጉ ቡድኖች እንደተቆጣጠሩ ነው።</p>

<p>ባለፈው ማክሰኞ በአዲስ አበባ ስታዲየም በተካሄዱት ጨዋታዎች ቅዱስ ጊዮርጊስ በ1996 የፕሪሚየር ሊጉ ተሳታፊ ከሆነ ወንጂ ስኳር 2ለ2 ተለያይቶ በተሰጠው የመለያ ምት ሲያሸንፍ ኢትዮጵያ ቡና ደግሞ መከላከያን 3ለ1ረትቷል።</p>

<p>ቅዱስ ጊዮርጊስ ወንጂ ስኳርን በቀላሉ እንደሚያሸንፍ ብዙዎች ቢገምቱም በተግባር የተስተዋለው ግን የወንጂ ስኳሮች የበላይነት ነው ማለት ይቻላል። የወንጂ ተጨዋቾች ቅንጅትና የግል ችሎታ ከተጠበቀው በላይ ጐልቶ ታይቷል። ቡድኑ በአጥቂ ማጣት የአጨራረስ ድክመት ባይኖርበት ኖሮ አሸንፎ መውጣት እንደሚችል ብዙዎች ሲናገሩ ተደምጠዋል። የቅዱስ ጊዮርጊስ ተጨዋቾች በዕለቱ ከተጠበቀው በታች መሆናቸው ደጋፊዎቻቸውን ከማበሳጨቱም በላይ የታየባቸው ግራ መጋባትና መረበሽ ልምድ የሌለው ቡድን አስመስሎአቸዋል።</p>

<p>ወንጂ ስኳሮች በ12ኛውና 13ኛው ደቂቃዎች ባደረጓቸው ጥረቶች የሙከራ ቅድሚያውን ሲወስዱ ቅዱስ ጊዮርጊሶች ደግሞ በ20ኛው ደቂቃ ባደረጉት የተሳካ እንቅስቃሴ በጌቱ ከበደ አማካኝነት የመጀመሪያውን ግብ ከመረብ አሳርፈዋል። በ16ኛው ደቂቃም ጠንካራ ሙከራ አድርገው በበረኛ ለጥቂት ከሽፎባቸዋል። ወንጂዎች የመጀመሪያው 45 ደቂቃ የጨዋታ ክፍለ ጊዜ ከመጠናቀቁ በፊት በ33ኛው ደቂቃ ያገኙትን ፍፁም ቅጣት ምት መጠቀም ሳይችሉ የጊዮርጊሱ በረኛ ታዲዮስ ጌታቸው አድኖባቸዋል። በ44ኛው ደቂቃ አንተነህ ፈለቀ ከርቀት ያደረገውን ሙከራ በተመሳሳይ ሁኔታ የወንጂ ስኳር በረኛ እንደምንም ይዟል።</p>

<p>በተሳካ ቅንጅት መሐሉን በሚገባ ተቆጣጥረው የተጫወቱት ወንጂ ስኳሮች በ51ኛው ደቂቃ በቀን ክንፍ ገብተው ወደግብ ያሻገሩትን ኳስ 17 ቁጥሩ ቢኒያም አሰፋ ከመረብ በማሳረፍ ቡድኑን አቻ አድርጓል። በ23ኛው ደቂቃያለቀለት እድል ሲያበላሹ በ27ኛው ደቂቃ ደግሞ ጥሩ ሙከራ አድርገዋል። በጊዮርጊሶች በኩል በ30ኛው ደቂቃ የወንጂ ስኳር በረኛ በፈጠረው ስህተት ያገኙትን ያለቀለት እድል አሸናፊ ሲሳይ ማንም በሌለበት አበላሽቷል።</p>

<p>ጨዋታው ይበልጥ አጓጊ የሆነው በ84ኛው ደቂቃ ወንጂ ስኳሮች በ84ኛው ደቂቃ ከፍፁም ቅጣት ክልል ውጪ ሁለተኛውን አስደናቂ ግብ በማስቆጠራቸው ነው። በዚህ ግብ ፋክክሩ ከመጋጋሉም በላይ ወንጂዎች አሸንፈው ሊወጡነው ተብሎ ሲጠበቅ ቅዱስ ጊዮርጊሶች በ87ኛው ደቂቃ ፍፁም ቅጣት ምት አግኝተው አቻ ለመሆን በቅተዋል።</p>

<p>ከዚህ በኋላ ከተሰጡት ስምንት የመለያ ምቶች ቅዱስ ጊዮርጊሶች ሰባቱን በማስቆጠር ባጠቃላይ ውጤት 9ለ8 አሸንፈው ወንጂ ስኳርን ከውድድር አስወጥተዋል።</p>

<p>ኢትዮጵያ ቡናና መከላከያ በተጋጠሙበት ጨዋታ ኢትዮጵያ ቡናዎች ከ61ኛው ደቂቃ ጀምሮ ከባድ ፈተና ቢገጥማቸውም አብዛኛውን የጨዋታ ክፍለ ጊዜ የበላይነት ነበራቸው። በ23ኛው ደቂቃ አንተነህ አላምረው አንድ የመከላከያን ተከላካይ በሰውነት ተቋቁሞ ጥሶ በማሳለፍ የመጀመሪያውን ግብ ሲያስቆጥር በ32ኛው ግብ ከመረብ አሳርፎ የቡድኑን ጥንካሬ አረጋግጧል። ተጨዋቾቹ በተደጋጋሚ ጥሩ ጥሩ ሙከራዎች ከማድጋቸውም በላይ በ5ኛው፤ በ20ኛውና በ40ኛው ደቂቃዎች ያለቀለት ዕድል አግኝተው አልተጠቀሙባቸውም።</p>

<p>መሐል ላይ ጥሩ የነበሩት መከላከያዎች ወደግብ በመጠጋት የኢትዮጵያ ቡናን ተከላካዮች ማስጨነቅ የጀመሩት በ62ኛው ደቂቃ በግራ ክንፍ በኩል ያገኙትን ቅጣት ምት እንደምንም ተረባርበው ከመረብ ካሳረፉ በኋላ ነው። በተለይ በ75ኛው ደቂቃ በጭንቅላት ያደረጉት አስደንጋጭ ሙከራ የኢትዮጵያ ቡና ግብ ጠባቂን የፈተነች ነበረች። የመጨረሻዎቹን ወሳኝ ደቂቃዎች መከላከሉን አጥብቀው የያዙት ኢትዮጵያ ቡናዎች በባከነ ሰዓት ወደፊት ያሻገሩትን 3 ቁጥሩ ተስፋሁን ጋዲሳ በማስቆጠር መከላከያዎች ፍፁም ተስፋ እንዲቆርጡ አድርጓል።</p>

<p>በዕለቱ ቅዱስ ጊዮርጊስና ወንጂ ስኳር ሲጫወቱ ክቡር ትሪቡን ፊት ለፊት የነበሩት የቅዱስ ጊዮርጊስና የቡና ደጋፊዎች ረብሻ ቀስቅሰው ድንጋይና የተለያየ ቁሳቁስ ሲወራወሩ ታይተዋል። ረብሻውም በፖሊስ ኃይል ሊበርድ ችሏል። ድርጊቱ ሁለቱ ክለቦች ደጋፊዎቻቸውን በሥነ ምግባር ለማነፅ በጋራ መሥራት በጀመሩበት ወቅት መከሰቱ አጋጣሚውን አሳዛኝ አድርጓታል።</p>

<p>ቅዱስ ጊዮርጊስ ኢትዮጵያ ቡናና ባንኮች ትናንት ከኦሮሚያ ሻምፒዮን፤ ከጅማ ከነማና ከኦሮሚያ ፖሊስ ተጫውተው በማሸነፍ ወደ ቀጣዩ ዙር ተሸጋግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 26 ቀን 1995</a></p>

</body>
</html>	














