<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓይነ ስውርነትን ለመከላከል በዕርዳታ በሚገቡ መድኃኒቶች ላይ የሚጣለው ቀረጥ እንዲነሳ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓይነ ስውርነትን ለመከላከል በዕርዳታ በሚገቡ መድኃኒቶች ላይ የሚጣለው ቀረጥ እንዲነሳ ተጠየቀ</h2>


<p>በከፋ ሁኔታ ኅብረተሰቡን እያጠቃ ያለውን የዓይነ ስውርነት በሽታ ከኢትዮጵያ ለማጥፋት የተጀመረውን አገራዊ መርሃ ግብር ለማሳካት በዕርዳታ መድኃኒቶች የሚጣለው ግብር እንዲነሳና በጉምሩክ በኩል ያለው የተጓተተ አሠራር እንዲስተካከል የዓይን ህክምና ባለሙያዎች ጠየቁ።</p>

<p>ቪዥን 2020 በሚል ርዕስ በህክምና የሚድኑ የዓይን በሽታዎችን በሃያ ዓመታት ውስጥ ለማጥፋት የተነደፈው መርሐ ግብር በአገር አቀፍ ደረጃ ሰሞኑን በይፋ ሲጀመር ባለሙያዎቹ እንደገለጹት አብዛኞቹ የዓይን መድኃኒቶችና መሣሪያዎች ከውጭ በዕርዳታ የሚገኙ ናቸው።</p>

<p>ይሁን እንጂ መድኃኒቶችንም ሆነ መገልገያ ቁሳቁሶችን አገር ውስጥ ለማስገባት በጉምሩክ በኩል የሚፈጠረው መጓተት የህክምና አገልግሎት አሰጣጡን እያስተጓጎለ እንደሚገኝ ባለሙያዎች አመልክተዋል።</p>

<p>እንዲሁም ከዕርዳታ በሚገኘው መድኃኒቶችና ቁሳቁሶች ላይ የሚጣለው ግብር በዘርፉ የሚሰጠውን አገልግሎት በስፋት ለማዳረስ እንቅፋት የሚፈጥር መሆኑን ባለሙያዎች ገልጸዋል።</p>

<p>አንዳንድ በዓይን ህክምና ሙያ የተሰማሩ መንግሥታዊ ያልሆኑ ድርጅቶች፤ የጤና ተቋማት ኃላፊዎች እንዳስታወቁት በዕርዳታ ሰጭዎች ላይ በሚጣለው ግብርና በሚጓተተ የጉምሩክ አሠራር ሳቢያ በከፍተኛ ዋጋ የሚገመቱ መድኃኒቶች ስለሚበላሹ የዕርዳታ ሰጭ ድርጅቶች ቁጥር በየጊዜው እየቀነሰ መጥቷል። </p>

<p>በመሆኑም መድኃኒቶችና መገልገያ የህክምና ቁሳቁሶች ከቀረጥ ነፃ የሚገቡበትና በጉምሩክ በኩል ያለው አሠራር በተቀላጠፈ መልኩ የሚከናወኑበት ሁኔታ እንዲመቻች ባለሙያዎች ጠይቀዋል።</p>

<p>በሌላ በኩል ደግሞ የህክምና ቁሳቁሶችና መድኃኒቶ እንዲሁም ሌሎች ለህክምና አስፈላጊ የሆኑ አላቂ ዕቃዎች በተቀላጠፈ ሁኔታ የሚገኙበት መንገድና አገልግሎት ላይ የሚውሉበት ሁኔታ ሊመቻች እንደሚገባ ተገልጽዋል።</p>

<p>እንዲሁም መሠረታዊ የዓይን እንክብካቤ ትምህርት በመደበኛ ትምህርትና በጤና ማሰልጠኛ ሥርዓት ትምህርት እንዲካተቱና በተለያዩ ደረጃዎች ለሚገኙ የዓይን ህክምና ባለሙያዎች የክልሎች ማሳደጊያ ሥልጠና መስጠት እንዳለበት የውይይቱ ተሳታፊዎች አስገንዝበዋል።</p>

<p>የጤና ጥበቃ ሚኒስቴር የበሽታዎች መከላከያ መቆጣጠሪያ መምሪያ ኃላፊ አቶ አለማየሁ ሰይፉ በበኩላቸው ሰማንያ በመቶ ያህሉን የዓይን ስውርነት በሽታዎች ለማጥፋት የተጀመረው አገራዊ ዘመቻ ከግቡ ለማድረስ ሚኒስቴሩ በጤና ልማት ፖሊሲውን ከፍተኛ ግምት ሰጥቶ እንደሚንቀሳቀስ አስታውቀዋል።</p>

<p>በዓለም አቀፍም ሆነ በአገር አቀፍ ደረጃ የዓይነ ስውርነት ችግር መንስዔ ከሆኑት ውስጥ ሰማንያ በመቶ የሚጠጋውን በመከላከል ወይም በማከም ለማዳን እንደሚቻል ምክትል ሚኒስትሩ አመልክተዋል።</p>

<p>ምክትል ሚኒስትሩ እንዳሉት የዓይን ሕክምና ባለሙያዎች ማኅበር የአባላቱንና የተባባሪ አባላትን የሙያ ብቃት ለማዳበር፤ አዳዲስ የህክምና ቴክኖሎጂን ወደ አገር ውስጥ ለማስገባትና መታወርን ለመከላከል እንዲሁም አጠቃላይ የዓይን ህክምና ሙያን ለማጎልበት የሚያደርገው እንቅስቃሴ አበረታች ነው።</p>

<p>በቅርቡ የተጀመረው የኮርኒያ ንቅለ ተከላ የተሳካና ዘላቂ ለማድረግ በሀገር ውስጥ የዓይን ባንክ ማቋቋም አስፈላጊ መሆኑን ጠቁመው ይህንን፤ ለማሳካት የተጀመረው ሕጋዊ መሰረት የመጣል ሥራ ከፍተኛ ውጤት ላይ መድረሱንም አስታውቀዋል።</p>

<p>የኢትዮጵያ ዓይን ህክምና ማኅበር ለኅብረተሰቡ የተሻለ አገልግሎት ለመስጠት እንዲያስችለው ለአባላቱ የሥልጠና ዕድሎችንና የዓለም አቀፍ የኢንፎርሜሽን በይነ መረብ (ኢንተርኔት) አገልግሎት ማመቻቸቱን የማኅበሩ ፕሬዚዳንት ዶክተር ደምሴ ታደሰ ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 11 ቀን 1995</a></p>

</body>
</html>	














