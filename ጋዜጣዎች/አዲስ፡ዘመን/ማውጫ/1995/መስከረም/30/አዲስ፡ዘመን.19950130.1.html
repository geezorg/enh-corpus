<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዓለም አቀፉ የቡና ድርጅት በቅርቡ ባካሄደው ጉባዔ ያሳለፈው ውሳኔ ለኢትዮጵያ ጠቀሜታ አለው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዓለም አቀፉ የቡና ድርጅት በቅርቡ ባካሄደው ጉባዔ ያሳለፈው ውሳኔ ለኢትዮጵያ ጠቀሜታ አለው ተባለ</h2>


<p>ዓለም አቀፉ የቡና ድርጅት በቅርቡ ባካሄደው ጉባዔ ያሳለፈው ውሣኔ ለኢትዮጵያ ጠቀሜታ እንዳለው የቡናና ሻይ ባለሥልጣን ዋና ሥራ አስኪያጅ አስታወቁ።</p>

<p>ዋና ሥራ አስኪያጁ አቶ ፀጋዬ ብርሃኔ እንደገለጹት፤ የድርጅቱ ጽሕፈት ቤት በሚገኝበት በለንደን በዚህ ወር የተካሄደው 87ኛው የድርጅቱ ጉባዔ የቡናን ዋጋ ማሽቆልቆል ለማስወገድ ለዓለም ገበያ ጥራት ያለው ቡና ብቻ በማቅረብ የአቅርቦትና የፍላጎት መጠንን ለማስተካከል የሚያስችል ውሣኔ አሳልፏል።</p>

<p>ጉባዔው ባሳለፈው ውሣኔ፤ ገበያን ለማሻሻል የተጠቃሚዎችን ቁጥር ማሳደግና በዓለም አቀፍ ደረጃ ሰፊ የማስተዋወቅ ሥራ መካሄድ እንዳለበትም መወሰኑንም አስታውቀዋል።</p>

<p>በውሣኔ መሠረት በድርጅቱ አባል አገሮች የማስተዋወቁ ሥራ ከተሸፈነ በተለይ እንደ ኢትዮጵያ ያሉ የተፈጥሮ ቡና አምራች አገሮች እውቅናን በስፋት ሊያገኙ እንደሚችሉም ጠቁመዋል።</p>

<p>ከዚህም ሌላ አገሮች ጥራት የጎደለውን የቡና ምርታቸውን እዛው አገራቸው እንዲቀር ካደረጉ ከአምስት ሚሊዮን ከረጢት በላይ ቡና ከገበያ ውጪ ሊሆን ስለሚችል በዓለም ገበያ የፍላጎትና የአቅርቦት መጠን ሊስተካከል ይችላል ብለዋል።</p>

<p>በቡና ዋጋ መውረድ ሳቢያ በአሁኑ ወቅት በዓለም ላይ ኢትዮጵያን ጨምሮ ከ125 ሚሊዮን በላይ አምራች ገበሬዎች በችግር ላይ እንደሚገኙና ኢኮኒሚያቸው በቡና ላይ የተመሠረተ አገሮች በከፍተኛ የዕዳ ጫና ላይ እንደሚገኙ ገልጸዋል።</p>

<p>በቡና አምራች አገሮች በተከሰተው ችግር ሳቢያ ሥራ አጥነት እየተስፋፋ መሆኑንና ይህም ችግር ወደ ሸማች አገሮች ሊዛመት የሚችል በመሆኑ ዓለም አቀፍ ጥረት መደረግ እንዳለበት ማሳሰቡንም አመልክተዋል።</p>

<p>አቶ ፀጋዬ እንደተናገሩት፤ ኢትዮጵያ በድርጅቱ 85ኛ ጉባዔ የተነደፈውን የቡና ጥራት ማሻሻያ ፕሮግራምን ለመተግበር ጥረት በማድረግ ላይ ነች።</p>

<p>አምራች አገሮች ወደ ውጭ የሚልኩትን የቡና ጥራት ደረጃ እ.ኤ.አ ከጥቅምት 1 ቀን 2002 ጀምሮ ተግባራዊ ለማድረግ የሚያስችል መሆኑንም አስረድተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 30 ቀን 1995</a></p>

</body>
</html>	














