<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ፕሬስ ሕግ የማያሰሩ ገደቦች ያሉበት በመሆኑ እንዲሻሻል ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ፕሬስ ሕግ የማያሰሩ ገደቦች ያሉበት በመሆኑ እንዲሻሻል ተጠየቀ</h2>


<p>የኢትዮጵያ ፕሬስ ህግ ቀደም ባሉት ሥርዓቶች የነበረውን የሳንሱር አሠራር በማስወገድ መሠረታዊ የሆኑ ለውጦች የታየበት ቢሆንም ገደቦች እንዳሉበትና ሊሻሻል እንደሚገባ ተጠቆመ።</p>

<p>አዲስ ብሮድካስቲንግ ኩባንያ "የኢትዮጵያ ፕሬስና ሕግ ቅኝት" በሚል ርዕስ ትናንት በግሎባል ሆቴል ለግማሽ ቀን ባዘጋጀው ውይይት ላይ ሁለት የሕግ ባለሙያዎች ባቀረቡት ጽሑፍ በአሁኑ ጊዜ የሳንሱር አሠራር ቀርቶ ማንኛውም ሰው የሕትመት ውጤቶችን የማውጣትና የማሰራጨት መብት ቢኖረውም ገደቦች እንዳለበት ገልጸዋል።</p>

<p>የሕግ ባለሙያው አቶ አሰፋ ዓሊ በኃይለ ሥላሴና በደርግ ዘመነ መንግሥታት የፕሬስ ነፃነት ነበረ ለማለት እንደሚያስደፍር ጠቁመው፤ በአሁኑ ወቅት የፕሬስ ሕግ ቢኖርም የማያሠሩ ገደቦች የተጣሉበት መሆኑን ገልጸዋል።</p>

<p>የፕሬስ ነፃነት የሰብአዊ መብት መግለጫ መሆኑን እንዲሁም የማሰብና ሀሳብን በነፃነት መግለፅ ሰው በተፈጥሮ ሊያገኛቸው የሚችሉ መብቶች እንደሆኑ አቶ አሰፋ አውስተው፣ ይሁን እንጂ ሃሳቡን ለመግለጽ የሚጠቀምባቸው መንገዶች ከተዘጉበት የፕሬስ ነፃነት አለ ለማለት እንደማያስደፍር አስረድተዋል።</p>

<p>ሌላው የሕግ ባለሙያ አቶ ደርበው ተመስገን የ1985ቱን የፕሬስ ሕግ አስመልክተው በሰጡት ማብራሪያ በኢትዮጵያ ፕሬስ ሕግ ላይ የአፈጻጸም ችግር ጎልቶ እንደሚታይ ጠቅሰው፤ መሥራት የሚያስችሉ መብቶች በሕጉ ውስጥ ቢካተቱም በልዩ ልዩ መንገዶች ገደብ የሚደረግበት ሁኔታ እንደሚታይ አመልክተዋል።</p>

<p>ነፃው ፕሬስ እንደማንኛውም የንግድ መስክ የሚታይ በመሆኑ በሚጣልበት የግብር ጫና ከሥራ እንዲወጣ እየተደረገ መሆኑንና በተለያዩ መንገዶችም ቅጣት እየደረሰበት እንደሆነ አቶ ደርበው ገልጸዋል።</p>

<p>አቶ ክፍሌ ሙላት የኢትዮጵያ ነፃ ፕሬስ ጋዜጦች ማኅበር (ኢነጋማ) ሊቀመንበር በበኩላቸው የነፃ ፕሬስ ጋዜጠኞች በሚያቀርቡት ጽሑፍ እስርና እንግልት እንደሚደርስባቸውና በፍርድ ቤትም ትክክለኛ ፍትህ እንደማያገኙ ጠቅሰው የፕሬስ ሕግ የነፃውን ፕሬስ እንደሚያበረታታ አመልክተዋል። ሕጉ በሕግ ባለሙያዎችና በሕዝብ ተሳትፎ እንደገና ታይቶ ሊሻሻል ይገባልም ብለዋል።</p>

<p>በአንዳንድ የውይይቱ ተሳታፊዎች ሕጉና አፈጻጸሙ የሚጣጣም አለመሆኑ ቢገለጽም ሕጉ የማያሠራ ስለመሆኑ በነፃው ፕሬስ በኩል በጥናት ተደግፎ ቢቀርብ የተሻለ እንደሚሆን ተጠቁሟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 22 ቀን 1995</a></p>

</body>
</html>	














