<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢጋድ የግጭቶች ማስጠንቀቂያና መከላከያ ማዕከል ዋና ጽሕፈት ቤትን በአዲስ አበባ ለማቋቋም የሚያስችል ስምምነት ተደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢጋድ የግጭቶች ማስጠንቀቂያና መከላከያ ማዕከል ዋና ጽሕፈት ቤትን በአዲስ አበባ ለማቋቋም የሚያስችል ስምምነት ተደረሰ</h2>


<p>የምሥራቅ አፍሪካ የልማት በይነ መንግሥታት ባለሥልጣን ኢጋድ የግጭቶች ማስጠንቀቂያና መከላከያ ማዕከል ዋና ጽሕፈት ቤቱን አዲስ አበባ ውስጥ ለማቋቋም የሚያስችል ስምምነት ትናንት ተፈረመ።</p>

<p>በውጭ ጉዳይ ሚኒስቴር በተካሄደው የፊርማ ሥነ-ሥርዓት ጽሕፈት ቤቱን ለማቋቋም የሚያስችለውን ስምምነት የተፈራረሙት የውጭ ጉዳይ ሚኒስትር ዴኤታ ዶክተር ተቀዳ ዓለሙና የኢጋድ ዋና ጸሀፊ ዶክተር አታላ ሀማድ በሽር ናቸው።</p>

<p>ዶክተር ተቀዳ ስምምነቱ በፈረሙበት ወቅት የጽሕፈት ቤቱ መቋቋም በክፍለ አህጉሩ ሰላምና መረጋጋት ለማስፈን በሚደረገው ጥረት የመጀመሪያው ምዕራፍ እንደሆነ ገልጸዋል።</p>

<p>ጽሕፈት ቤቱ በአዲስ አበባ እንዲቋቋም መወሰኑ የኢትዮጵያ መንግሥትን እንዳስደሰተና መንግሥትም ለጽሕፈት ቤት አስፈላጊውን ድጋፍ እንደሚያደርግ አረጋግጠዋል።</p>

<p>ዶክተር አታላ በበኩላቸ፤ የጽሕፈት ቤት መቋቋም ለኢጋድ ታሪካዊ እንደሆነና ከዋና መሥሪያ ቤቱ ውጪ የመጀመሪያው ተቋም መሆኑን ገልጸዋል።</p>

<p>ጽሕፈት ቤቱ የሚያከናወነው ተግባር አዲስና ከፍተኛ ኃላፊነትን የሚጠይቅ በመሆኑ የአባል አገራቱ ድጋፍ እንደሚያስፈልግ አመልክተዋል።</p>

<p>የኢጋድ የግጭቶች ማስጠንቀቂያና መከላከያ ማዕከል ዋና ጽሕፈት ቤቱ መቀመጫ አዲስ አበባ እንዲሆን በሙሉ ድምጽ የወሰነው የማዕከሉ የበላይ አስፈጻሚ ቋሚ የሴክሬታሪያት ኮሚቴ ነው።</p>

<p>ኮሚቴው ውሳኔውን ያሳለፈው ከግንቦት 29 እስከ ግንቦት 30 ቀን 1994 ዓ.ም በዑጋንዳ ኢንቴቤ ባካሄደው የመጀመሪያ ስብሰባው እንደሆነ በውጭ ጉዳይ ሚኒስቴር የአፍሪካ ጉዳዮች ዋና ዳይሬክተር አምባሳደር ቆንጂት ሥነ ጊዮርጊስ ገልጸዋል።</p>

<p>አምባሳደር ቆንጂት እንደገለጹት፤ የኢጋድ የግጭቶች ማስጠንቀቂያና መከላከያ ማዕከል ፕሮቶኮል በጥር ወር 1994 ዓ.ም በሱዳን ካርቱም በተካሄደው የኢጋድ የሚኒስትሮች ምክር ቤት ስብሰባ ወቅት በሰባቱም አባል አገራት ተፈርሟል።</p>

<p>ማዕከሉ የተቋቋመበት ዋና ዓላማም በክፍሉ አህጉሩ ለሚፈጠሩ ግጭቶች የቅድመ ማስጠንቀቂያ መከላከያ ዘዴዎችን እውን ለማድረግ እንደሆነና ተቋሙ በአፍሪካ ሲቋቋም የመጀመሪያ እንደሆነ ይፋ አድርገዋል።</p>

<p>የተቋሙ ዋና ተግባር ድንበር ተሻጋሪ ሊሆኑ የሚችሉ የግጭቶች መረጃዎችን በማሰባሰብ ተመሳሳይ ሥራ ከሚሠሩ ድርጅቶች ጋር በመተባበር በተሰባሰቡ መረጃዎች ላይ የመጀመሪያው ትንተና፣ ምርመራና ወቅታዊ ምላሽ ሊሆኑ የሚችሉ ስልቶችን በመቀየስ ለማዕከሉ የበላይ አስፈጻሚ ቋሚ የሴክሬታሪያት ኮሚቴና ለኢጋድ ጽሕፈት ቤት ሪፖርት ማድረግ እንደሆነም አስታውቀዋል።</p>

<p>የኢትዮጵያ መንግሥት ለማዕከሉ የሚያገልግል ጽሕፈት ቤት መስጠቱንና ጽሕፈት ቤቱ ሙሉ በሙሉ ሥራ መጀመሩንም አምባሳደሯ አስታውቀዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 3 ቀን 1995</a></p>

</body>
</html>	














