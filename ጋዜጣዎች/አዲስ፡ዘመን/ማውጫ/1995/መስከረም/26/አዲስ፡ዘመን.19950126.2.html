<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያን ባህላዊና ታሪካዊ መስህቦች የሚያስተዋውቅ ዶኩመንተሪ ፊልም በቅርቡ ይፋ ይሆናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያን ባህላዊና ታሪካዊ መስህቦች የሚያስተዋውቅ ዶኩመንተሪ ፊልም በቅርቡ ይፋ ይሆናል</h2>


<p>የአዲስ አበባ ከተማ መስተዳድር ንግድ ኢንዱስትሪና ቱሪዝም ቢሮ የሀገራችንን ባህላዊ፣ ታሪካዊና ተፈላጊ መስህቦች ሊያስተዋውቅ የሚችል አንድወጥ ዶኩመንተሪ ባለቀለም ፊልም በቅርቡ እንደሚያስመርቅ አስታወቀ።</p>

<p>በቢሮው የህዝብ ግንኙነት፣ ዶኩመንቴሽንና ስልጠና አገልግሎት ኃላፊ አቶ ዮሐንስ አንዳርጌ ሰሞኑን ከጋዜጣው ሪፖርተር ጋር ባደረጉት ቃለምልልስ እንዳስታወቁት በዓይነቱ የመጀመሪያ የሆነውና በአራት ቋንቋዎች የተዘጋጀው ዶኩመንተሪ ፊልም ወደሀገር ውስጥ የሚገቡ ቱሪስቶችን የቆይታ ጊዜ ለማራዘም ከእነሱ የሚገኘውን ገቢ በሚፈለገው መልኩ ለማግኘትና የውጭ ምንዛሪ ግኝታችን ከፍ እንዲል ለማድረግ የሚያስችል ነው።</p>

<p>ሀገራችን በርካታ ባህላዊ፣ታሪካዊና ተፈላጊ መስህቦች ቢኖሯትም የሀገር ውስጥም ሆነ የውጭ ሀገር ቱሪስቶች በተለይ አዲስ አበባ ያላትን ዕምቅ ሀብት በትክክል የሚያውቁበት ሁኔታ ያለመኖሩን አቶ ዮሐንስ ጠቁመዋል።</p>

<p>ይህንን መሠረት በማድረግ በአዲስ አበባ ከተማና አካባቢዋ የሚገኙ የቱሪስት መስህቦችን ለማስተዋወቅ የሚችልና ደረጃውን የጠበቀ ባለ 30 ደቂቃ ዶኩመንተሪ ፊልም መዘጋጀቱን ኃላፊው ጠቅሰው በዚህም ተፈጥሮአዊ ታሪካዊና ሰው ሰራሽ መስህቦች የመንግሥታትንና የሕብረተሰብን ትኩረት እንዲያገኙ፣ እንዲጠበቁና እንዲለሙ ለማድረግ ታስቦ የተዘጋጀ መሆኑን አስረድተዋል።</p>

<p>ፊልሙ በዋናነት ያተኮረባቸው ዩኔስኮ በዓለም ቅርስነት በመዘገባቸው እንደ ሉሲ፣ ላሊበላና የጐንደር ቤተ መንግሥት የሰሜን ፓርክ እና የመሳሰሉት ላይ ሲሆን፣ በአዲስ አበባ በቅርብ ርቀት ላይ የሚገኙ ሱባ መናገሻ ደንና የደብረሊባኖስ ገዳምንም ያካትታል ብለዋል።</p>

<p>እንደ አቶ ዮሀንስ ማብራሪያ የተለያዩ ታዋቂ ግለሰቦች፣ በዓለም አቀፍ ደረጃ አድናቆትን ያተረፉ አትሌቶች የአዲስ አበባ ተፈጥሮአዊ መልክአምድር አቀማመጥ እንዲሁም በደብረዘይት አካባቢ ያሉ ሀይቆች በተጨማሪ የዕደ ጥበብ ውጤቶች፣ የሽመና፣ የሸክላ፣ የቆዳና የጌጣጌጥ ስራዎችም በፊልሙ ተካትተዋል።</p>

<p>እንዲሁም የብሔራዊ እና የእንጦጦ ሙዚየም የአፄ ምኒሊክ እልፍኝ፣ ኢትዮ ጅቡቲ ምድርባቡር፣ የመሳሰሉት ታሪካዊ ሕንፃዎችና የካቲት 12 እና አቡነ ጴጥሮስ ሀውልቶች በፊልሙ ውጥ እንደሚገኙ አቶ ዮሐንስ ገልጸው ከዚህ በተጨማሪ የመስቀል፣ የጥቅምትና የመውሊድ /አረፋ/ በዓልን አከባበር የሚያሳይ የብሔር ብሔረሰቦች ባህላዊ ሙዚቃዎች፣ ከነመሣሪያዎቻቸው የሚያስተዋውቁ መሆኑንም አብራርተዋል።</p>

<p>ቱሪስቶች ወደሀገር ውስጥ በሚገቡበት ወቅት የሆቴል፣ የባንክና የግንኙነት አገልግሎቶችን ማግኘት የሚችሉ መሆኑንም ከዶኩመንተሪ ፊልሙ በቀላሉ ሊረዱ ይችላሉ ያሉት አቶ ዮሐንስ ፊልሙም በቅርቡ ከተመረቀ በኋላ ለሀገር ውስጥና ለተለያዩ ሀገሮች በውጭ ጉዳይ ሚኒስቴር አማካይነት እንደሚሠራጭ ጠቁመዋል።</p>

<p>የመስተዳድሩ ንግድ ኢንዱስትሪና ቱሪዝም ቢሮ ከሜጋ ማስታወቂያ ድርጅት ጋር በመተባበር ያዘጋጀው ይኸው ባለ ቀለም ዶኩመንተሪ ፊልም በአማርኛ በእንግሊዝኛ፣ በፈረንሣይኛና በአረብኛ ቋንቋ የተሠራ መሆኑን ከአቶ ዮሐንስ ማብራሪያ ለማወቅ ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 26 ቀን 1995</a></p>

</body>
</html>	














