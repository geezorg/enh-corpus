<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሚስተር ኬንዞ ኦሺማ የተመራው የተመድ የልዑካን ቡድን አዲስ አበባ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሚስተር ኬንዞ ኦሺማ የተመራው የተመድ የልዑካን ቡድን አዲስ አበባ ገባ</h2>


<p>በተባበሩት መንግሥታት ድርጅት የሰብዓዊ ጉዳይና የአስቸኳይ ጊዜ የዕርዳታ አስተባባሪ በሚስተር ኬንሾ ኦሺማ የተመራ ከፍተኛ የመንግሥታቱ ድርጅት የልዑካን ቡድን በኢትዮጵያ የሥራ ጉብኝት ለማድረግ ትናንት አዲስ አበባ ገባ።</p>

<p>የልዑካን ቡድኑ በኢትዮጵያ በሚያደርገው የአራት ቀናት ቆይታ በአገሪቱ የተከሰተውን የድርቅ ሁኔታ አስመልክቶ ከከፍተኛ የመንግሥት ባለሥልጣናት ጋር እንደሚወያይ ሚስተር ኦሺማ ቦሌ ዓለም አቀፍ አውሮፕላን ጣቢያ ለጋዜጠኞች በሰጡት መግለጫ አስታውቀዋል።</p>

<p>ከዚህም ሌላ በአገሪቱ የተከሰተውን ድርቅ መቋቋም በሚቻልበት ሁኔታ ላይ አዲስ አበባ ውስጥ ከሚገኙ የዕርዳታ ሰጪ ድርጅቶች ጋር እንደሚመካከርም አስታውቀዋል።</p>

<p>ችግሩ ተከስቶባቸዋል ወደተባሉ የአገሪቱ ክፍሎች በመዘዋወር ሁኔታውን በቅርበት እንደሚገመግምም ተናግረዋል።</p>

<p>ሚስተር ኦሺማ ወደኢትዮጵያ የመጡት የተፈጠረውን የድርቅ ሁኔታ በግንባር እንዲመለከቱ ከመንግሥታቱ ድርጅት ዋና ጸሐፊ ኮፊ አናን በተሰጣቸው ትዕዛዝ መሠረት መሆኑን አስረድተዋል።</p>

<p>በሚስተር ኦሺማ የተመራው የልዑካን ቡድን ቦሌ ዓለም አቀፍ አውሮፕላን ጣቢያ ሲደርስ የውጭ ጉዳይ ሚኒስቴር፣ የአደጋ መከላከልና ዝግጁነት ኮሚሽንና የተባበሩት መንግሥታት ድርጅት ባለሥልጣናት ተቀብለውታል።</p>

<p>በሌላ በኩል ደግሞ የእንግሊዟ ልዕልት ለጉብኝት በነገው ዕለት ኢትዮጵያ እንደሚገቡ የእንግሊዝ ኤምባሲ በላከው መግለጫ አመለከተ።</p>

<p>ልዕልት አን በኢትዮጵያ ከመስከረም 27 እስከ ጥቅምት አንድ በሚያደርጉት ቆይታ ከፕሬዚዳንት ግርማ ወልደጊዮርጊስ ጋር ሰፊ ውይይት እንደሚያደርጉና በእንግሊዝ መንግሥት ድጋፍ እየተከናወኑ ያሉ ፕሮጀክቶችን ተዘዋውረው እንደሚጐበኙ ተገልጿል።</p>

<p>ልዕልቷ በቆይታቸው የእንግሊዝ ንጉሣውያን ቤተሰቦች ሙሉ ተሳትፎ ያለበት ሕፃናት አድን ድርጅት (ዩኬ) በኢትዮጵያ የሚያከናውናቸውን ተግባራት እንደሚጐበኙ ከመግለጫው ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 26 ቀን 1995</a></p>

</body>
</html>	














