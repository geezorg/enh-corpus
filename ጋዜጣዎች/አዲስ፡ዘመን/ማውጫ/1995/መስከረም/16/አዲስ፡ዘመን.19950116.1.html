<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የተከሰተው የምግብ እጥረት ወደ ተባባሰ ደረጃ ሊሸጋገር እንደሚችል ስጋት መኖሩ ተነገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ የተከሰተው የምግብ እጥረት ወደ ተባባሰ ደረጃ ሊሸጋገር እንደሚችል ስጋት መኖሩ ተነገረ</h2>


<p>ኢትዮጵያ ውስጥ በአጭር ጊዜ ውስጥ ተጨማሪ እርዳታ ካልተገኘ በአሁኑ ወቅት የተከሰተው የምግብ እጥረት ደረጃው ወደከፋ ሁኔታ ሊሸጋገር እንደሚችል የአደጋ መከላከልና ዝግጁነት ኮሚሽነር ስጋታቸውን ገለፁ።</p>

<p>ኮሚሽነር ሲሞን መቻሌ ይህን ያስታወቁት፤ ከተለያዩ አገራት የተውጣጡ የኦክስፋም ኢንተርናሽናል ግብረ ሰናይ ድርጅት ተጠሪዎችና ኃላፊዎች ልዑካን ቡድንን ከትናንት በስቲያ ተቀብለው በኢትዮጵያ ስለተከሰተው የረሀብ ሁኔታ ገለጻ ባደረጉበት ወቅት ነው።</p>

<p>ኮሚሽነሩ በዚሁ ወቅት እንዳሉት፤ በተለያዩ ክልሎች በተከሰተው ድርቅ ሳቢያ ለምግብ እጥረት የተጋለጡ ወገኖችን ከአደጋው ለመታደግ የሚያስፈልገው ተጨማሪ የምግብ እርዳታ በአጭር ጊዜና በወቅቱ ካልተገኘ ችግሩ ወደከፋ ደረጃ ሊሸጋገር ይችላል።</p>

<p>በአገሪቱ የተከሰተውን የምግብ እጥረት ለማቃለል ለዓለም አቀፉ ለጋሽ ማኅበረሰብና ድርጅቶች የእርዳታ ጥሪ ቢቀርብም እስካሁን የተገኘው ምላሽ ካለው የሰፋ ችግር አንጻር አነስተኛ መሆኑን ኮሚሽነሩ አስረድተዋል።</p>

<p>ችግሩ ከጊዜ ወደ ጊዜ እየሰፋ በመምጣቱ በክምችት ያለውን የምግብ እርዳታ እያሟጠጠው በመምጣቱ እስከሚቀጥለው ወር ተጨማሪ እርዳታ ላተገኘ ችግሩ ሊባባስ እንደሚችልም ኮሚሽነሩ ጠቁመዋል።</p>

<p>ኮሚሽነሩ ለልዑካን ቡድኑ እንደገለጹት፣ በተለያዩ የአገሪቱ ክፍሎች ዝናብ በመጥፋቱ የበልግና የመኸር አብቃዩ አርሶ አደር እንዲሁም አርብቶ አደሩ ፍሬ አልባ ሆኗል።</p>

<p>በአብዛኛው ሕይወቱ በዝናብ ላይ የተመሰረተው አርሶ አደርና አርብቶ አደር ለምግብ እጥረት መጋለጡን አቶ ሲሞን አመልክተዋል።</p>

<p>በመኸር ወቅት አጋማሽ የሰብል ግምገማ ተካሒዶ ይህንኑ ይፋ ለማድረግ ዝግጅቱ መጠናቀቁን ኮሚሽነሩ ገልጸው፤ በዚህም መሠረት በሚቀጥሉት ሦስት ወራትና እ.ኤ.አ በ2003 ሊፈጠር የሚችለው የምግብ እጥረት የቅድመ ትንበያና ትንተና እየተዘጋጀ ነው ብለዋል።</p>

<p>ይህም በቅርቡ ይፋ ሲደረግ የተረጂ ወገኖች ቁጥርም ሆነ የእርዳታ ፍላጎቱ እንደሚጨምር አስታውቀዋል።</p>

<p>መንግሥት ከሚያደርገው ጥረት ጎን የዓለም አቀፉ ማኅበረሰብና ለጋሽ ድርጅቶች ለምግብ እጥረቱ ትኩረት በመስጠት ችግሩን ከወዲሁ ለመቋቋም በጎ ምላሻቸውን በወቅቱ እንደሚሰጡ ተስፋቸውን ገልጸዋል።</p>

<p>የኦክስፋም ኢንተርናሽናል ልዑካን ቡድንን በመወከል የካናዳ ኦስክፋም ዳይሬክተር ሚስ ጆአን እንደተናገሩት፤ አባል ድርጅቶች ችግሩን በቅንጅት ለመቅረፍ የተቻላቸውን ጥረት ያደርጋሉ።</p>

<p>በሌላ በኩል ኮሚሽነር ሲሞን መቻሌ ከአየርላንድ የፓርላማ አባላት ጋር በድርቁ ጉዳይ ላይ ተወያይተዋል።</p>

<p>ኮሚሽነሩ ከሚስተር ብራዮንዳን አብራየን እና ከሚስተር ጎይን ራየን ጋር ባደረጉት ውይይት ላይ የፓርላማ አባላቱ ለረሀብ የተጋለጡ ወገኖችን ለመርዳት ጥረት ለማድረግ ቃል ገብተዋል።</p>

<p>የፓርላማ አባላቱ የችግሩን አሳሳቢነት በመገንዘባቸው እውነታውን ለሀገራቸው መንግሥትና ፓርላማ እንደሚያሳውቁ መናገራቸውን የኮሚሽኑ ሕዝብ ግንኙነት ገልጿል።</p>

<p>ይህ በእንዲህ እንዳለ የአሜሪካ መንግሥት በድርቅ ለተጎዱ ኢትዮጵያውያን የሚውል 100 ሺ ሜትሪክ ቶን ተጨማሪ የስንዴ እህል እርዳታ ለማቅረብ ቃል መግባቱን አስታወቀ።</p>

<p>አዲስ አበባ የሚገኘው የአገሪቱ ኤምባሲ ትናንት በላከው መግለጫ፤ የአሜሪካ መንግስት በተያዘው የአውሮፓ ዓመት አሁን ቃል የተገባውን ጨምሮ በጠቅላላ የምግብ እርዳታ አቅርቦቱ 270 ሺ ሜትሪክ ቶን የሚደርስና 110 ሚሊዮን ዶላር የሚያወጣ መሆኑን ገልጿል። </p>

<p>የአሜሪካን መንግሥት ይህንን ዕርዳታ ለመስጠት ቃል መግባቱ የተገለጸው የአገሪቱ ዓለም አቀፍ የልማት ኤጀንሲ ዋና አስተዳዳሪ ሚስተር እንድሪው ናሲዮን ከውጭ ጉዳይ ሚኒስትር ስዩም መስፍን ጋር ባለፈው ዓር ብ ዋሽንግተን ውስጥ በተነጋገሩበት ወቅት ነው።</p>

<p>የአሜሪካ መንግሥት ለተከሰተው ድርቅ አፋጣኝ ምላሽ ለመስጠት በሚቻልበት ሁኔታ ላይ ከኢትዮጵያና ከሌሎች ዕርዳታ ሰጪዎች ጋር በቅርበት መሥራቱን እንደሚቀጥል ኤምባሲው አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 16 ቀን 1995</a></p>

</body>
</html>	














