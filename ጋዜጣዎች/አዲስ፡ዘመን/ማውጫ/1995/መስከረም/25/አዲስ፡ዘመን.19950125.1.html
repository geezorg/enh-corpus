<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ኅብረት በኢትዮጵያ ለተከሰተው ድርቅ ዕርዳታ ለመስጠት የተሻለ እየተንቀሳቀሰ መሆኑን ጠቅላይ ሚኒስትር መለስ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአውሮፓ ኅብረት በኢትዮጵያ ለተከሰተው ድርቅ ዕርዳታ ለመስጠት የተሻለ እየተንቀሳቀሰ መሆኑን ጠቅላይ ሚኒስትር መለስ አስታወቁ</h2>


<p>የአውሮፓ ኅብረት በኢትዮጵያ ለተከሰተው ድርቅ አስቸኳይ እርዳታ ለመስጠት ካለፉት ጊዜያት የተሻለ እንቅስቃሴ በማካሄድ ላይ እንደሚገኝ ጠቅላይ ሚኒስተር መለስ ዜናዊ አስታወቁ።</p>

<p>ጠቅላይ ሚኒስትር መለስ ትናንት ከቀትር በኋላ በጽሕፈት ቤታቸው ከእንግሊዝ ፓርላማ የዓለም አቀፍ ልማት ኮሚቴ ሊቀመንበር ሚስተር ቶኒ ባልድሪ ጋር ባካሔዱት ውይይት ላይ እንደተናገሩት በኢትዮጵያ ለተከሰተው ድርቅ ለቀረበው የእርዳታ ጥሪ ዓለም አቀፉ ማኅበረሰብ ባለፉት ጊዜያት የሰጠው ምላሽ በቂ አልነበረም።</p>

<p>በአሁኑ ወቅት ግን የአውሮፓ ኅብረት ለቀረበው ጥሪ አፋጣኝ ምላሽ ለመስጠት የተፋጠነ እንቅስቃሴ በማድረግ ላይ እንደሆነና የተሻለ ደረጃ ላይ መድረሱንም አስታውቀዋል።</p>

<p>በኢትዮጵያ የምግብ እጥረትን ለማስወገድና በምግብ ሰብል ራስን ለመቻል በሚካሔደው እንቅስቃሴ እንግሊዝና የአውሮፓ ህብረት የሚሰጡት ድጋፍ በአስቸኳይ እርዳታ ላይ ብቻ ከመመስረት ይልቅ ችግሩን በዘላቂነት ለማስወገድ በሚቻልበት ሁኔታ ላይ ማተኮር እንዳለባቸውም ገልጸዋል።</p>

<p>እንግሊዝ ተፈጥሯዊና ከፍተኛ የጥራት ደረጃ ያለውን የኢትዮጵያ ቡና በማስተዋወቅና አንዳንድ የእንግሊዝ ኩባንያዎችም ቡናውን በመግዛት ድጋፍ እንዲያደርጉ ጥሪ አቅርበዋል።</p>

<p>ጠቅላይ ሚኒስትር መለስ ከሚስተር ባልድሪ ጋር ባካሄዱት ውይይት፣ በኢትዮጵያና በእንግሊዝ መካከል ያለውን ትብብር ለማጠናከር የሁለቱም አገሮች ከፍተኛ ባለሥልጣናት ጉብኝቶች ማካሄድ እንዳለባቸው መስማማታቸውን ውይይቱን የተከታተሉት አንድ የውጭ ጉዳይ ሚኒስትር ከፍተኛ ባለሥልጣን አመልክተዋል።</p>

<p>በተጨማሪም ሁለቱ ወገኖች በውይይቱ ላይ አገሮቹ የፓርላማ ለፓርላማ ጉብኝት በማካሄድ ያላቸውን ትብብር ማጠናከር እንደሚኖርባቸው መግለጻቸውንም ተናግረዋል።</p>

<p>ባለሥልጣኑ እንዳመለከቱት፤ ሚስተር ባልድሪ ለንደን በሚገኘው የኢትዮጵያ ኤምባሲ አማካኝነት በኢትዮጵያ የአንድ ሳምንት ጉብኝት ያካሄዱ ሲሆን፤ በአገሪቱ ስለሚካሄዱት የልማት ተግባራት ትክክለኛ ግንዛቤ አግኝተዋል።</p>

<p>ሚስተር ባልድሪ ከውይይቱ በኋላ ለጋዜጠኞች በሰጡት መግለጫ፤ የኢትዮጵያ መንግሥት የምግብ ዋስትናን ለማረጋገጥ የሚያስችል ስትራቴጂ እንደቀየሰና ተግባራዊ ለማድረግም ቁርጠኛ አቋም እንዳለው ለማረጋገጥ መቻላቸውን ገልጸዋል።</p>

<p>የእንግሊዝ መንግሥት ለኢትዮጵያ የሚሰጠው የልማት እርዳታ በከፍተኛ ደረጃ እየጨመረ መምጣቱንም አስታውቀዋል።</p>

<p>ከጠቅላይ ሚኒስትር መለስ ጋር በምግብ ዋስትና፣ በቡና ዋጋ ማሽቆልቆል፣ በኤች አይ ቪ/ኤድስና በሌሎችም ጉዳዮች ላይ ጠቃሚ ውይይት ማካሔዳተቸውን አመልክተው፤ ወደአገራቸው ሲመለሱ በኢትዮጵያ ያለውን ትክክለኛ ገጽታ ለአገሪቱ ፓርላማና ለመንግሥት ከፍተኛ ባለሥልጣናት በማሳወቅ ትብብሩን ለማጠናከር እንደሚጥሩ ተናግረዋል።</p>

<p>የኢትዮጵያ ቡና ተፈጥሯዊና ከፍተኛ የጥራት ደረጃ ያለው ቡና በመሆኑ በአገራቸው የማስተዋወቅ ተግባር እንደሚያከናውኑም አስታውቀዋል።</p>

<p>በእንግሊዝ አገር ስለኢትዮጵያ ያለው ገጽታ ከ15 ዓመታት በፊት እንደነበረው መሆኑን አመልክተው፤ ይህን ገጽታ ለመለወጥና አገሪቱ ያለችበትን ትክክለኛ ሁኔታ ለማሳወቅ ወደፊት ጠቅላይ ሚኒስትር መለስ በእንግሊዝ ጉብኝት እንዲያደርጉ ስምምነት ላይ መደረሱን አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 25 ቀን 1995</a></p>

</body>
</html>	














