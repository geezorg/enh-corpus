<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብርሃኔ አደሬ በሚያስደንቅ የአጨራረስ ብቃት በዓለም አትሌቲክስ ዋንጫ ለአፍሪካ የወርቅ ሜዳሊያ አስገኘች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብርሃኔ አደሬ በሚያስደንቅ የአጨራረስ ብቃት በዓለም አትሌቲክስ ዋንጫ ለአፍሪካ የወርቅ ሜዳሊያ አስገኘች</h2>


<p>በስፔይን ርዕሰ መዲና ማድሪድ ውስጥ ቅዳሜና እሑድ በተካሄደው የዓለም ዋንጫ አትሌቲክስ ውድድር አትበገሬዋ ብርሃኔ አደሬ በ3ሺ ሜትር ሩጫ በሚያስደንቅ የአጨራረስ ብቃት ለአፍሪካ የወርቅ ሜዳሊያ አስገኝታለች። ከብርሃኔ በተጨማሪ በቅዳሜው ውድድር ብቻ ሞዛምቢካዊቷ ማሪያ ሙቶላ በ800 ሜትር፣ ኬንያዊው በርናንድ ላጋት በ5ሺ ሜትር፣ ናይጄሪያዊው ኡቼና ኦሜዱላ በ100 ሜትር፣ ካሜሮናዊቱዓ ፍራንኮይስ ምባንጐ ኢቶኔ በሱሉስ ዝላይ አንደኛ በመውጣት አፍሪካውያንን የሚያኮራ ውጤት አስመዝግበዋል።</p>

<p>የዓለምና የኦሊምፒክ ሻምፒዮን አትሌቶች በተሳተፉበት የዓለም አትሌቲክስ ዋንጫ ላይ ብርሃኔ እንዳሸነፈችበት የሦስት ሺ ሜትር ሩጫ እጅግ አስደናቂና አስገራሚ ፉክክር አልታየም።"ከምሽቱ ውድድሮች ሁሉ በብርሃኔና በጋብሬላ ዛቦ መካከል የተካሄደው ፉክክር በአጨራረሱ አስደናቂነት ወደር አልተገኘለትም" ያለው የሮይተርስ ዘጋቢ "ዛቦ ለአውሮፓ ወርቅ አስገኝቻለሁ በሚል ለመዝናናት ቢቃጣትም ብርሃኔ በመጨረሻው መስመር ላይ ጉድ አድርጋታለች" በማለት የውድድሩን ማራኪነት ለዓለም አብስሯል።</p>

<p>በ5ሺ ሜትር የዓለም ሻምፒዮን፣ የዛሬ ሁለት ዓመት ደግሞ የዓለም ኮከብ አትሌት ለመሰኘት የበቃችው ሩማኒያዊቷ ዛቦ በቅዳሜው ውድድር ስለማሸነፏ ጥርጥር አልነበራትም። በአሸናፊነት መግባቷን በሚያረጋግጥ መጠነኛ ዝግታ እየተመመች ድል አድራጊነቷን ለማወጅ ቀኝ እጇን ወደ ላይ ማንሳቷም በሷ ቤት ማንም አይቀድመኝም የሚል ስሜት እንዳደረባት ያመለክታል። ሆኖም በግማሽ ማራቶን የዓለም ሻምፒዮናዋና በ3ሺ ሜት የቤት ውስጥ ሩጫ የሪኮርዱ ባለቤት እንዲሁም የዛቦ የቅርብ ተፎካካሪ ብርሃኔ አደሬ ጥንካሬዋን በሚያስመሰክር ግስጋሴ አሸናፊነቷን በመጨረሻው መስመር ላይ በአንድ ሽርፍራፊ ሴኮንቾች ነጥቃታለች። ይህም አገሯንና አህጉሯን በአስደሳችና በማይረሳ ድል ለማስጠራት አስችሏታል ማለት ይቻላል።</p>

<p>በተጨማሪ ብርሃኔ ርቀቱን ለማጠናቀቅ የወሰደባት ጊዜ (8 ደቂቃ ከ50 ነጥብ 88 ሴኮንድ) ለውድድሩ አዲስ መሆኑን የሮይተርስ ዘገባ ሳያመለክት አላለፈም። አሸናፊነቷን ለማብሰር ቀኝ እጇን ስታነሳ የተቀደመቸው ዛቦ በ8:50.89 እንዲሁም ሩዲያዊያቷና የነሐስ ሜዳሊያ ተሸላሚዋ ዮሊና ዛዶሮዛናያ በ8:50.3 ውድድሩን ማጠናቀቃቸው የፊክክሩን ሃያልነት ያመለክታል ተብሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 12 ቀን 1995</a></p>

</body>
</html>	














