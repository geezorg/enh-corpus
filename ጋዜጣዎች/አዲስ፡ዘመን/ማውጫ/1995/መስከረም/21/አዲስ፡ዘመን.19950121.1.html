<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንበሳ እና የጢንዚዛ መንጋ በተለያዩ ቦታዎች በሰውና በእንሰሳት ላይ ጉዳት አደረሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንበሳ እና የጢንዚዛ መንጋ በተለያዩ ቦታዎች በሰውና በእንሰሳት ላይ ጉዳት አደረሱ</h2>


<p>በቤኒሻንጉል ጉሙዝ ክልል አሶሳ ወረዳ ሁለት ቀበሌዎች የአንበሳ መንጋ በሰው ሕይወት፣ በቤት እንስሳትና በንብረት ላይ ጉዳት ማድረሱን አርሶ አደሮች አመለከቱ።</p>

<p>በወረዳው የኢምባ 10 እና 11 ቀበሌ ገበሬ ማኅበራት አንዳንድ አርሶ አደሮች እንደገለጹት፤ መንጋው ባለፈው ሳምንት ባደረሰው ጉዳት አንድ ሰውን ጨምሮ 20 በሬዎች፣ በጎችና ፍየሎች ሲበላ፤ ከ15 በላይ የሳር ጎጆ ቤቶችን አፈራርሷል።</p>

<p>መንጋው አደጋውን ያደረሰው ቀን ወደ መስክ በመውጣትና ሌሊት በመኖሪያ ቤቶች በመግባት ሲሆን፤ በወቅቱ መንጋውን ለማባረር ያደረርጉት ሙከራ አለመሳካቱን አርሶ አደሮቹ ተናግረዋል።</p>

<p>የወረዳው ምክትል ሊቀመንበር አቶ አውራሪስ ተፈራ በበኩላቸው በተደጋጋሚ የሚታየውን የአንበሳ መንጋ ካለፈው ሚያዝያ ወዲህ 70 የሚጠጉ የቤት እንሣትን በመብላት 20ሺ ብር ግምት ያለው ንብረት ማውደሙን ገልጸዋል።</p>

<p>ከወረዳው መስተዳድር ከግብርና ባለሙያዎች የተውጣጣ ቡድን የመንጋውን ጉዳት ለመከላከል ያካሄደውን ጥናት ለዞኑ፣ ለክልሉ ምክር ቤትና ለብሔራዊ የዱር አራዊት ጥበቃ ድርጅት ሪፖርት አቅርቦ ምላሽ እየጠበቀ መሆኑን ተናግረዋል።</p>

<p>በአሶሳ ዞን ግብርና መምሪያ የዱር እንሰሳት ጥበቃ ባለሙያ ወይዘሪት ሮማን ዓለማየሁ ስለ ጉዳዩ ተጠይቀው፤ መንጋው ጥቃቱን እያደረሰ ያለው የአካባቢው አርሶ አደሮች የደን ጭፍጨፋና የሳር በል እንስሳት አደን በማካሄዳቸው መንጋው ምግብ ፍለጋ ወደ ግጦሽ መስክና የመኖሪያ አካባቢ ለመውጣት በመገደዱ እንደሆነ ጠቁመው፤ ጉዳዩ እንዳይቀጥልም የአካባቢውን አርሶ አደሮች ከድርጊታቸው እንዲቆጠቡ አሳስበዋል።</p>

<p>በተያያዘም በደቡብ ወሎ ዞን የቃሉ ወረዳ አምስት ቀበሌ ገበሬ ማኅበራት አርሶ አደሮች የጢንዚዛ መንጋ በሰብላቸው ላይ ጉዳት እያደረሰ መሆኑን አመለከቱ።</p>

<p>በወረዳው የኦምዬሰርጤ፤ ኬልኬሎ፤ ጮምዬ፤ አሬራነቸሮ እና ፈቶ ቆማ አርሶ አደሮች እንዳመለከቱት ካለፈው ሳምንት መግቢያ ጀምሮ የተከሰተው የጢንዚዛ መንጋ በማሽላ ሰብላቸው ላይ ጉዳት እያደረሰ ነው።</p>

<p>ሙዝ፣ ሬት፤ ዘይቱናን ሌሎች የጢንዚዛ መንጋውን ሊስቡ የሚችሉ ፍራፍሬዎችን ከፀረ- ተባይ ኬሚካል ጋር በመለወስ ለመከላከል ጥረት እያደረጉ ቢሆንም የፀረ-ተባይ ኬሚካል እንዳለቀባቸው ጠቅሰው፤ የወረዳው ግብርና ጽሕፈት ቤት በሰብላቸው ላይ ከፍተኛ ጉዳት ሳይደርስ ኬሚካል እንዲያቀቡላቸው ጠይቀዋል።</p>

<p>የወረዳው ግብርና ጽሕፈት ቤት የአዝርዕት ጥበቃ ባለሙያ አቶ አስፋው ከፈለኝ በበኩላቸው የጢንዚዛ መንጋውን ለመከላከል ለአንድ ሳምንት ያህል የሚበቃ መድኃኒት መላኩን ጠቅሰው፤ የቀበሌዎቹ የሚገኙ የልማት ጽ/ቤት ሠራተኞች በሚያቀርቡት ጥያቄ መሠረት ተጨማሪ ፀረ-ሰብል ኬሚካል እንደሚላክ አስታውቀዋል።</p>

<p>በወረዳው ሌሎች ቀበሌዎች የጢንዚዛ መንጋው ቢከሰት በአፋጣኝ ለመከላከል አርሶ አደሮች እና የግብርና ልማት ጣቢያ ሠራተኞች የቁጥጥርና ቅኝት ሥራ እያካሄዱ መሆናቸውን አስረድተዋል።</p>

<p>የኮምቦልቻ አዝርዕት ጥበቃ ክሊኒክ ተወካይ አቶ ደጀኔ መብራቱ በአሁኑ ወቅት በአንዳንድ አካባቢዎች የጢንዚዛ መንጋና የግሪሳ ወፍ ክስተት በመታየቱ የተከሰተባቸውን አካባቢዎች ለይቶ እርምጃ ለመውሰድ የአዝርዕት ጥበቃ ክሊኒኩ ባለሙያዎች ወደየወረዳዎች እና ቀበሌዎች ለአሰሳና ቁጥጥር ሰሞኑን መንቀሳቀሳቸውን ገልጸዋል።</p>

<p>ባለሙያዎቹ በሚያቀርቡት መረጃ መሠረት የመከላከሉ ሂደት በመጪው ሳምንት ውስጥ እንደሚጀመር ጠቁመው፤ የጢንዚዛ መንጋም ሆነ የግሪሳ ወፍ ክስተት ሲያጋጥም አርሶ አደሮች በአካባቢያቸው ለሚገኙ የግብርና ጽሕፈት ቤቶች ባለሙያዎች እንዲጠቁሙ አሳስበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 21 ቀን 1995</a></p>

</body>
</html>	














