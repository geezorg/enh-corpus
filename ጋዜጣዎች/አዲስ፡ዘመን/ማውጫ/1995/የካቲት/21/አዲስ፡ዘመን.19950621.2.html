<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ አቶ አሰፋ አብርሃ ከባድ መኪናዎች ሁለት ብር ብቻ ተከፍሎባቸው ከጉምሩክ እንዲለቀቁ ማድረጋቸው ተመሰከረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እነ አቶ አሰፋ አብርሃ ከባድ መኪናዎች ሁለት ብር ብቻ ተከፍሎባቸው ከጉምሩክ እንዲለቀቁ ማድረጋቸው ተመሰከረ</h2>


<p>ከውጭ የገቡ ከባድ መኪናዎች የአገልግሎት ሁለት ብር ብቻ ከፍለው ከጉምሩክ እንዲለቀቁ መደረጉን የሥነ ምግባርና ፀረ ሙስና ኮሚሽን ምስክር ለፌዴራል ጠቅላይ ፍርድ ቤት ትናንት ገለፁ። በሙስና ክስ በተመሰረተባቸው እነ አቶ አሰፋ አብርሃ መዝገብ የአዲስ አበባ -ላጋር ጉምሩክ ምክትል ሥራ አስኪያጅና የሂሳብ ሹም ነበርን ያሉት ሁለት ምስክሮች ለጠቅላይ ፍርድ ቤቱ እንዳስረዱት፤ በኃላፊዎቻቸው ትዕዛዝ መሠረት መኪናዎቹ ከማናቸውም ቀረጥና ታክስ ነፃ ሆነው ተለቀዋል።</p>

<p>የአዲስ አበባ ላጋር ጉምሩክ በ1984 ዓ.ም ምክትል ሥራ አስኪያጅ ነበርኩኝ ያሉት አቶ መሥፍን ማቆያ ለችሎቱ እንደገለጹት፤ መኪናዎቹ ቀረጥና ታክስ ሳይከፍሉ እንዲለቀቁ የተደረጉት ለቅርብ አለቃቸው በደረሳቸው ደብዳቤ መሠረት ነው።</p>

<p>በ1984 ዓ.ም ግንቦት ወር ስሪታቸው ሁለት ዓመት ያልሞላቸው ከ44 በላይ የሰው መቀመጫ ያላቸው የሕዝብ ማመላለሻና 100 ኩንታል የመጫን አቅም ያላቸው የጭነት መኪናዎች ከቀረጥ ነፃ እንዲገቡ መንግሥት አዋጅ አውጥቶ እንደነበር ለችሎቱ ገልፀዋል።</p>

<p>ነገር ግን የአገልግሎት ሁለት ብር ብቻ የተከፈለባቸው እነዚሁ መኪናዎች መንግስት አውጥቶ የነበረውን ደንብ የማያሟሉና ከተፈበረኩም ከሁለት ዓመት በላይ ያለፋቸው መሆናቸውን ጠቁመው፤ በደንቡ መሠረትም ቀረጥና ታክስ ከፍለው መግባት እንደነበረባቸው ለፍርድ ቤቱ አብራርተዋል። </p>

<p>መኪናዎቹ ቀረጥ ሳይከፍሉ እንዲገቡ የተደረገው ከገንዘብ ሚኒስቴር በተጻፈ ደብዳቤ መሆኑና የደብዳቤው መነሻም የጠቅላይ ሚኒስቴር ጽሕፈት ቤት መሆኑን ተናግረዋል።</p>

<p>ያለቀረጥ ታክስ መኪኖቹ እንዲገቡ በተደረገበት ወቅት በአዲስ አበባ ላጋር ጉምሩክ የሂሳብ ሹም ነበርኩኝ ያሉት አቶ ጎሹ አውግቸው በበኩላቸው፤ በአለቆቼ ትዕዛዝ መሠረት የአገልግሎት ሁለት ብር ብቻ ከፍለው እንዲለቀቁ አድርጌያለሁ ሲሉ ለችሎቱ ተናግረዋል።</p>

<p>በደንቡ መሠረት ግን መኪናዎቹ ቀረጥ መክፈል እንደነበረባቸው ጠቁመው፤ ድርጊቱ መንግሥት ካወጣው አዋጅ ጋር የሚፃረር ነው ሲሉ መስክረዋል።</p>

<p>ፍርድ ቤቱ በትናንትናው ውሉ ከተከሳሾቹ አንዱ የሆኑት አቶ ፍሰሐ አብርሃ ምፍአም ከሚባለው የንግድ ድርጅታቸው አራት ሺ ብር ለቤተሰብ ቀለብ እንዲፈቀድላቸው ያቀረቡት ጥያቄ የንግድ ድርጅታቸው አትራፊ አለመሆኑን ከሚያስተዳድረው ቦርድ ደብዳቤ በመላኩ ፍርድ ቤቱ ቀለብ ሊፈቅድላቸው አለመቻሉን ገልጾላቸዋል።</p>

<p>በሌላ መዝገብ በተከሰሱት በአቶ ስየና በወይዘሪት ትምኒት አብርሃ ፍርድ ቤቱ የቀረበውን ክስና ማስረጃ መርምሮ ብይን ለመስጠት ለመጋቢት 15 ቀን 1995 ዓ.ም ተለዋጭ ቀጠሮ ይዟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 21 ቀን 1995</a></p>

</body>
</html>	














