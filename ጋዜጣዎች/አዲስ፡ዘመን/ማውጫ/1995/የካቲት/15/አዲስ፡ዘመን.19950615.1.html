<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፈረንሳይ ባለሀብቶች ኢትዮጵያ ውስጥ በልማት መስኮች ለመሳተፍ እንደሚፈልጉ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፈረንሳይ ባለሀብቶች ኢትዮጵያ ውስጥ በልማት መስኮች ለመሳተፍ እንደሚፈልጉ አስታወቁ</h2>


<p>የፈረንሳይ ባለሀብቶች በኢትዮጵያ የተፈጠረውን አመቺ የኢንቨስትመንት ሁኔታ በመጠቀም አገሪቱ ውስጥ መዋዕለ ንዋያቸውን ለማፍሰስ ፍላጐት እንዳላቸው አስታወቁ። ሃያ ሁለተኛው የፈረንሳይና የአፍሪካ አገራትየመሪዎች ጉባዔ ተጠናቀቁ።</p>

<p>ባለሀብቶቹ ትናንት ፓሪስ ውስጥ ከጠቅላይ ሚኒስትር መለስ ዜናዊ ጋር በተወያዩበት ወቅት አስተያየት ኢትዮጵያ ውስጥ በተለያዩ የልማትና የትብብር መስኮች ለመሰማራት ፍላጐት እንዳላቸው አመልክተዋል።</p>

<p>የፈረንሳይ የንግድና ኢንዱስትሪ ምክር ቤት ሊቀመንበር ሚስተር ሚሽል ፍራንኮ አገራቸው ከዛሬ አንድ መቶ ዓመት በፊት በኢትዮጵያ ጅቡቲ የባቡር ድርጅት አማካኝነት የንግድ ትሥሥር ከኢትዮጵያ ጋር መጀመሯን አስታውሰዋል።ከዚያም ቶታልን በመሳሰሉ ድርጅቶች አማካኝነት ግንኙነት የቀጠለ ቢሆንም ትብብራቸው ግን የሚፈለገውን ያህል ሆኖ አለመገኘቱን ጠቅሰዋል።</p>

<p>ፕሬዝዳንቱ አያይዘውም የአፍሪካ መዲና ከሆነችው ኢትዮጵያ ጋር ሀገራቸው ያላትን የቆየ ግንኙነት ይበልጥ እንዲጠናከር ምኞታቸው መሆኑን አመልክተዋል።</p>

<p>የፈረንሳይ ባለሀብቶች ኢትዮጵያ ውስጥ ለመስራት የሚፈልጉባቸውን የሥራ መስኮችና ዝግጅነታቸውን ካረጋገጡ ማናቸውም መንግሥታዊ ድጋፍ እንደሚደረግላቸው ጠቅላይ ሚኒስትር መለስ አረጋግጠውላቸዋል።</p>

<p>በሌላ በኩል ደግሞ ከትላንት በስቲያ እዚያው ፓሪስ ውስጥ የተጀመረውና ጠቅላይ ሚኒስትር መለስ የተሳተፉበት የፈረንሳይ አፍሪካ ጉባዔ ትናንት ተጠናቋል።</p>

<p>ጉባዔው በሁለት ቀናት ቆይታው በደረሰበት ስምምነት ሰላምና ደህንነትን ለማስፈን ሽብርተኝነትን ለመዋጋት አለማቀፋዊ አቋምን ለማጠናከር ወስኗል።</p>

<p>በኢኮኖሚና በማህበራዊ ረገድም ድህነትን ኋላ ቀርነትንና በሽታን ለመዋጋት ፈረንሳይና አፍሪካ አጋርነትን ፈጥረዋል።</p>

<p>ኢትዮጵያ በጉባዔው ላይ በውሃ፣ በግብርና፣ በጤና፣ በትምህርትና፣ በመሳሰሉት ዘርፎች ምን አይነት ድጋፍ እንደሚያስፈልጋት ጠንካራና ተቀባይነት ባለው መልኩ አስተያየት ሰጥታለች።</p>

<p>ፈረንሳይ እንደ አውሮፓ ኅብረት የተባበሩት መንግሥታት ድርጅት የፀጥታው ምክር ቤትና የቡድን ስምምነት አባል አገርነቷ በመጪው ሰኔ ወር በሚደረገው የበለፀጉ አገሮች የመሪዎች ጉባዔ ላይ አፍሪካውያን የተስማሙበትን ሀሳብ በማቅረብ ለአህጉሪቱ እርዳታ እንዲገኝ ጥብቅና ለመቆም መዘጋጀትዋን አስታውቃለች።</p>

<p>የፓሪስ ጉባዔ ኢራቅን በተመለከተ አውዳሚ መሣሪያ የማስፈታቱ ጉዳይ ብቸኛው መፍትሔ በተባበሩት መንግሥታት ድርጅት በኩል መሆን እንዳለበት ገልፆ ኢራቅም ከፈታሽ ቡድኑ ጋር እንድትተባበር አሳስቧል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 15 ቀን 1995</a></p>

</body>
</html>	














