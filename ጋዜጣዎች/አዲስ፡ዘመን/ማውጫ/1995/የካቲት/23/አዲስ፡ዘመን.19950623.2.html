<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሃያኛው የጃንሜዳ አገር አቋራጭ ውድድር በኦሮሚያ ክልል የበላይነት ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሃያኛው የጃንሜዳ አገር አቋራጭ ውድድር በኦሮሚያ ክልል የበላይነት ተጠናቀቀ</h2>


<p>ሃያኛው የጃንሜዳ አገር አቋራጭ ውድድር ትናንት ሲጠናቀቅ በክልል ኦሮሚያ በክለብ ባንኮች እንዲሁም በኢንተርናሽናል ደረጃ በተካሄደው የ12 ኪሎ ሜትር ውድድር ኢትዮጵያውያን አትሌቶች የበላይነታቸውን አሳይተዋል።</p>

<p>ባንኮች በአራት ኪሎ ሜትር አዋቂ ሴቶች፣ በስምንት ኪሎ ሜትር ወጣት ወንዶች፣ በ12 ኪሎ ሜትር አዋቂ ወንዶች ሲያሸንፉ የኦሮሚያ ተወዳዳሪዎች ከተዘጋጁት 11 ዋንጫዎች በ6 ኪሎ ሜትር ወጣት ሴቶች፣ በ8 ኪሎ ሜትር አዋቂ ሴቶች፣ በ8 ኪሎ ሜትር ወጣት ወንዶች እንዲሁም በ12 ኪሎ ሜትር አዋቂ ወንዶች አራት ዋንጫዎችን በመውሰድ ፍጹም የበላይነታቸውን አሳይተዋል።</p>

<p>በዚህ ሻምፒዮና ማረሚያ ቤቶች በ4ኪሎ ሜትር አዋቂ ወንዶችና በ6 ኪሎ ሜትር አዋቂ ሴቶች ሁለት ዋንጫዎችን ሲያገኝ ኦሜድላም በ8 ኪሎ ሜትር አዋቂ ሴቶች አሸንፏል። በኢንተርናሽናል ደረጃ በቡድን ከተሳተፉት የሱዳን፣የጅቡቲ የዑጋንዳና የተሻለ ጥንካሬያቸውን ከማሳየታቸውም በላይ በ12 ኪሎ ሜትሩ የአዋቂ ወንዶች ውድድር ከኢትዮጵያ ቀጥሎ የሁለተኛነት ደረጃን አግኝተዋል።</p>

<p>በርካታ ምርጥ አትሌቶች በተካፈሉበት የትናንቱ የ4 ሚሎ ሜትር የሴቶች ውድድር ቅዳሜ በ6 ኪሎ ሜትር ሁለተኛ የወጣችው ወጣቷ የማረሚያ ቤቶች ስፖርተኛ ጥሩነሽ ዲባባ በ13 ደቂቃ 16 ነጥብ 54 ሴኮንድ አሸናፊ ሆናለች። የስምንት ኪሎ ሜትር አሸናፊ የነበረችው የባንኮች ወርቅነሽ ኪዳኔበ13 ደቂቃ 17 ነጥብ 87 ሴኮንድ ሁለተኛ የማረሚያ ቤቶች ኢየሩሳሌም ኩማ እንደ 8 ኪሎ ሜትሩ ሁሉ በዚህኛውም ውድድር ሦስተኛ ወጥታለች ውድድሩንም ለማጠናቀቅ 13 ደቂቃ 19 ነጥብ 53 ሴኮንድ ወስዶባታል። የባንኮቹ ብዙነሽ በቀለና መሪማ ደንቦባ አራተኛና አምስተኛ በመውጣት በዓለም አቀፍ ውድድር ለማሳተፍ የሚያስችላቸውን ውጤት ሲያገኙ ጃማይካ ኪንግስተን ላይ በተካሄደው የዓለም ወጣቶች ሻምፒዮና በ3ሺና 5ሺ ሜትር የወርቅ ሜዳሊያ ያጠለቀችው መሠረት ደፋር ለአሸናፊነት የተሰጣት ግምት ሳይሳካ ቀርቶ 13ኛ ወጥታለች። እንደመሠረት ሁሉ በዚህ ውድድር የተሳተፈችው ቁጥሬ ዱለቻም አልቀናትም።</p>

<p>በሉዛኑ አገር አቋራጭ በወጣቶችም በአዋቂዎችም ምድብ የምትወዳደረው ጥሩነሽ ዲባባ ውጤቱ ከጠበቀችው በላይ በመሆኑ መርካቷን ተናግራለች። ኢየሩሳሌም ኩማም በበኩሏ ደብሊን ላይ በ8 ኪሎ ሜትር አምስተኛ ከወጣችበት የበለጠ ጥንካሬ እንደሚሰማት ገልፃ አገራቸውን ለማስጠራት የሚያስችል በራስ መተማመን ስሜት እንዳዳበሩ አስረድታለች።</p>

<p>በጉጉት ሲጠበቅ በነበረውና ሊጠናቀቅ ጥቂት መቶ ሜትሮች እስኪቀሩ ድረስ አሸናፊውን ለመለየት አስቸጋሪ በነበረው የ12 ኪሎ ሜትር የወንዶች ውድድር አየርላንድ ደብሊን ላይ በወጣቶች ምድብ በባዶ እግሩ ሮጦ የወርቅ ሜዳሊያ ለአገሩ ያስገኘው ገብረ እግዚያብሔር ገ/ማርያም በ35 ደቂቃ 32 ነጥብ 10 ሴኮንድ አሸናፊ ሆኗል።ወጣቶች ስለሺ ስህንና ደጀኔ ብርሃኑ በ35 ደቂቃ 32 ነጥብ 72 እና በ35 ደቂቃ 33 ነጥብ 36 ሴኮንድ ሁለተኛና ሦስተኛ ወጥተዋል። ቅዳሜ በአራት ኪሎ ሜትር ያሸነፈው የኦሜድላው ኃይሉ መኮንን በ35 ደቂቃ 35 ነጥብ 68 ሴኮንድ አራተኛ እንዲሁም ሌላው የባንኮች ተወዳዳሪ ይበልጣል አድማሱና የሙገሩ ከተማ ንጉሤ አምስተኛና ስድስተኛ ወጥተዋል። በዕለቱ የብዙዎችን ትኩረት የሳበውና 800 ሜትር እስኪቀር ድረስ ይመራ የነበረው የዑጋንዳው ቦኒፌስ ባለፈው ዓመት በተካሄደው የዓለም አገር አቋራጭ 3ኛ የወጣና በቱኒዚያ በተካሄደው አህጉራዊ ውድድር በወጣቶች ምድብ በ5ሺና 10ሺ ሜትር ወርቅ ያገኘ ጠንካራ አትሌት ነው ከውድድሩ በኋላም በሰጠን አስተያየት የቡድን ሥራና አየሩ እንደከበደው አስረድቷል። ኢትዮጵያውያንን እወዳቸዋለሁ። የአጨራረስ ብቃታቸውና ታክቲካቸው ድንቅ ነው ብሏል። </p>

<p>ዋና አሠልጣኙ ሚስተር ኦክዊር ኦኬሎ ማርቲንም በበኩላቸው የኢትዮጵያ መስተንግዶና አጠቃላይ ዝግጅት አድንቀው ከውድድሩ ጠቃሚ ልምድ ማግኘታቸውን አልሸሸጉ። የጃንሜዳ አገር አቋራጭ የበለጠ ጠንካራ እንዲሆንም በርካታ ሀገራትን ለማሳተፍ ተጨማሪ ጥረት እንደሚያስፈልግም ጠቁመዋል። </p>

<p>በክልል ደረጃ በተካሄደው ተመሳሳይ የወንዶች ውድድር የኦሮሚያዎቹ ወርቁ በይ፣ናደው ደበበና ጥላሁን ወርዶፋ ከ1ኛ እስከ 3ኛው ወጥተዋል።</p>

<p>በ8 ኪሎ ሜትር ወጣት ወንዶች የባንኮች ተሰማ አብሽሮና ሰለሞን ሞላ በ23፡29 ፡62 እና 23፡32፡22 አንደኛና ሁለተኛ ሲወጡ የቀስተደመናው እንዳለ እሸቴ በ23፡ 39፡90 ሦስተኛ ሆኗል። በክልል ከድሮ ፈቃዱ ደጀኔ ንጉሴና ከድር ቱራ ከኦሮሚያ ተከታትለው ገብተዋል።</p>

<p>በዕለቱ የመዝጊያ ሥነ ሥርዓት ላይ ታዋቂዋ አትሌት ብርሀኔ አደሬ በመላው ዓለም በመዘዋወር ያስመዘገበችውን አስደናቂ ውጤት ከግምት ያስገባው የዓለም አቀፉ የአትሌቲክስ ማኅበራት ፌዴሬሽን የላከላትን ልዩ ሽልማት ከአንባሳደር ተሾመ ቶጋ የወጣቶች ስፖርትና ባህል ሚኒስትር እጅ ተቀብላለች። በሥነ ሥርአቱ ላይ ወ/ሮ ብስራት ጋሻውና የሰራተኛና ማኅበራዊ ጉዳይ ምክትል ሚኒስትርና የኢትዮጵያ አትሌቲክስ ፌዴሬሽን ፕሬዚዳንትና የአይ.ኤ.ኤፍ የቴክኒክና የውድድር ኃላፊ ሚስተር ሳንድሮ ጁቬኔሊ ተገኝተዋል። ሚስተር ሳንድሮ በኢትዮጵያ ዓለም አቀፍ ውድድሮችን ለማስተናገድ አየሩ ለአትሌቶች አስቸጋሪ እንደሚሆን ገልፀውልና።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 24 ቀን 1995</a></p>

</body>
</html>	














