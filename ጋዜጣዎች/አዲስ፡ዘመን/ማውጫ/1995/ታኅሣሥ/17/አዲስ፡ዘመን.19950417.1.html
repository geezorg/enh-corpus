<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ በፈቃደኝነት ላይ የተመሠረተ የሰፈራ ፕሮግራም ተግባራዊ ሊሆን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሮሚያ በፈቃደኝነት ላይ የተመሠረተ የሰፈራ ፕሮግራም ተግባራዊ ሊሆን ነው</h2>


<p>በኦሮሚያ ክልል በፈቃደኝነት ላይ የተመሰረተ የሰፈራ ፕሮግራም ተግባራዊ ለማድረግ እንቅስቃሴ መጀመሩን የክልሉ አደጋ መከላከልና ዝግጁነት ኮሚሽን አንድ የሥራ ኃላፊ አስታወቁ።</p>

<p>በቢሮው የእርዳታ ፕሮግራሞች አፈፃፀምና ክትትል መምሪያ ኃላፊ አቶ ፋፋ ሬሶ ከትናንት በስቲያ እንደገለጹት በክልሉ በተደጋጋሚ የሚከሰተውን ድርቅ በዘላቂነት ለመቋቋም ከሚካሄደው የምግብ ዋስተና ፕሮግራም በተጨማሪ ሰፈራ ሌላው አማራጭ ነው።</p>

<p>ይህንኑ የሰፈራ ፕሮግራም በክልሉ ተግባራዊ ለማድረግ ቀደም ሲል ሰፊ ጥናት መካሄዱን የገለጹት አቶ ፋፋ ፕሮግራሙን በጥናቱ መሠረት ለማካሄድ የሚያስችል አስፈፃሚ ኮሚቴ መቋቋሙን ኃላፊው ተናግረዋል።</p>

<p>ይኸው አስፈፃሚ ኮሚቴ በአሁኑ ወቅት ለሰፈራ የሚሆኑ ቦታዎች መረጣ አካሂዶ ያጠናቀቀ መሆኑን የገለጹት የመምሪያ ኃላፊው በኢሊባቦር በምዕራብና ምሥራቅ ወለጋ በምዕራብ ሸዋና በባሌ የሚገኙ የተለያዩ ለም ቦታዎች ለዚሁ አገልግሎት ይውላሉ።</p>

<p>በሰፈራ ፕሮግራሙም ድርቅ በተደጋጋሚ በሚያጠቃቸው አካባቢዎች የሚኖሩና በአርሳ መሬት ጥበትና በአፈር መከላት ምክንያት መሬት አልባ የሆኑ አርሶ አደሮችን የሚያቅፍ ቢሆንም ዘንድሮ ግን በክልሉ በተከሰተው ድርቅ ምክንያት ከቤት ንብረታቸው ተፈናቅለው በባሌ አካባቢ የሰፈሩ 20 ሺ የሚሆኑ ወገኖችና ቀደም ሲል በሰሜን ሸዋ ዞን በመሬት መደርመስ ምክንያት የተፈናቀሉ ከአንድ ሺ ሁለት መቶ በላይ ወገኖችን ቅድሚያ እንደሚሰጣቸው ተናግረዋል።</p>

<p>ሰፋሪዎቹ እራሳቸውን እስከሚችሉ ድረስም ቀለብ የቤት ቁሳቁስ አልባሳት የእርሻ መሳሪያና የዘር ድጋፍ የሚደረግላቸው ሲሆን የአካባቢው ነዋሪዎችን በማስተባበረም መኖሪያ ቤት እንዲሰራላቸው አብራርተዋል።</p>

<p>ሰፋሪዎች ወደ ቦታው ከመንቀሳቀሳቸው በፊትም ከመካከላቸው የተመረጡ ሰዎች ወደ ቦታው በመሄድ አካባቢን በማየት ስለ ቦታው ለሌሎቹ ገለፃ እንዲያደርጉላቸው ተናግረዋል።</p>
 
<p>ፈቃደኛ የሆኑ ሰፋሪዎችን በተመረጡ አካባቦዎች የማስፈሩ ሥራ ዘንድሮ እንደ ሚጀምር አቶ ፋፋ ጨምርው ገልፀዋል።</p>

<p>እንዲሁም በያዝነው ዓመት በሰሜን ጐንደር መስተዳድር ዞን የሰፈራ ፕሮግራም እንደሚጀመር የአማራ ብሔራዊ ክልላዊ መንግሥት የገጠር ልማት ቢሮ አስታወቋል።</p>

<p>በቢሮው የግባትና የገጠር ልማት ክትትል መምሪያ ኃልፊ አቶ አየነው በላይ ሰሞኑን ለማህቶት ጋዜጣ እንደገለጹት በሰሜትን ጐንደር መስተዳድር ዞን በመተማና ቋራ ወረዳዎች የሚኖር አርሶ አደሮችን ወደ ሌላ አካባቢ ወስዶ በስግስጋ ለማሰፈር ታቅዷል።</p>


<p>ይህ በስግስጋ የማስፈር ፕሮግራም የሚካሔደው የሚታረሰው መሬት ለእርሻ ምቹ በሆነ የመሰረተ ልማታ አውታሮች በከፊል በተሟሉባቸው እንዲሁም ነባር ነዋሪዎች በቁጥራቸው አነስተኛ ሆነው ተጨማሪ ሰዎች ቢሰፍሩ ችግር በማያስከትሉ አካባቢዎች መሆኑንም ኅላፊው አመልክተዋል።</p>

<p>ለሰፈራ ፕሮግራሙ ያግዝ ዘንድ ከተለያዩ ቢሮውች የተውጣጡ 14 አባላት ያሉት የቴክኒክ ቡድን በገጠር ልማት ቢሮ ሥር መቋቋሙን ጠቁመው ጥናቱ በአንድ ወር ተኩል ጊዜ ውስጥ ተጠናቆ ወደ ተግባር እንደሚገባም ተናግረዋል።</p>

<p>አቶ አየነው እንዳሉት የሰሜን ጐንደር መስተዳድር ዞን ወረዳዎች የተመረጡት በአካባቢዎቹ የሚታረሰው መሬት ለምነቱን ያጣና ለእርሻና ለመኖሪያ ተስማሚ ባለመሆኑ እንዲሁም በተደጋጋሚ በድርቅ ስለሚጠቃ ነው።</p>

<p>የሰፈራው ሒደት እስካሁን የዘገየው ፕሮግራሙ በቂ ዝግጅትና እቅድ ስለሚያስፈልገው በሚገባ ተጠንቶ መካሔድ በማስፈለጉ መሆኑንም ኃላፊው አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 18 ቀን 1995</a></p>

</body>
</html>	














