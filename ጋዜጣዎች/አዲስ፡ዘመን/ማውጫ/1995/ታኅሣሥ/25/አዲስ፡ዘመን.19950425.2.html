<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ፕሪሚየር ሊግ አርባ ምንጭ ጨርቃጨርቅ የሻምፒዮንነት ግስጋሴውን ተያይዞታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ፕሪሚየር ሊግ አርባ ምንጭ ጨርቃጨርቅ የሻምፒዮንነት ግስጋሴውን ተያይዞታል</h2>


<p>በ1994 የውድድር ዘመን በኢትዮጵያ ፕሪሚየር ሊግ መካፈል የጀመረውና በሜዳውም ሆነ በሌሎች ከተሞች ኃያላን ክለቦችን ድል በማድረግ የተደነቀው አርባምንጭ ጨርቃጨርቅ ከትናንት በስቲያ ወደ ሐረር ተጉዞ ሐረር ቢራን በማሸነፍ በ22 ነጥብ የሻምፒዮንነት ግስጋሴውን ተያይዞታል።</p>

<p>ባለፈው ሳምንት በአዲስ አበባ ስታዲየም መብራት ኃይልን 2ለ1 የረታው አርባ ምንጭ ጨርቃ ጨርቅ ሐረር ላይ ሐረር ቢራን 2ለ0 ማሸነፉ ቡድኑ ከሜዳ ውጭም ውጤት ለማስመዝገብ ያለውን ብቃት የሚያረጋግጥ ሆኗል።</p>

<p>በሌሎች ግጥሚያዎች በአሰላ አረጓዴ ስታዲየም ሙገር ሲሚንቶ መብራት ኃይልን 2ለ0 በአዲስ አበባ ኢትዮጵያ ቡና ምድር ባቡርን 2ለ1 ሲያሸንፉ ብርሃንና ሰላምን አዳማ ከነማ 1ለ1 መድንና ትራንስ ኢትዮጵያ 0ለ0 ተለያይቷል።</p>

<p>አዲስ አበባ ላይ ብርሃንና ሰላም አዳማ ከነማ ያካሄዱት ጨዋታ ከእረፍት በፊት ጠንክር ያለ የግብ ሙከራ አልታየበትም። ብርሃንና ሰላም በ40ኛው ደቂቃ ላይ በምናለሸዋ ቦጋለ አማካይነት አዳማ ደግሞ በብርሃኑ ቃሲም በ47ኛው ደቂቃ ባስቆጠሯቸው ግቦች ነጥብ ተጋርተው ወጥተዋል።</p>

<p>ኢትዮጵያ ቡና ምድርባቡር ላይ ፍጹም የበላይነቱን ባሳየበት ጨዋታ ተደጋጋሚ የግብ ሙከራ ቢያደርግም በግቡ አግዳሚና በግብ ጠባቂው ጥረት ከሽፎበታል።</p>

<p>በመጀመሪያው የጨዋታ ክፍለ ጊዜ ቡናዎች አሥር ባቡሮች ደግሞ ሁለት የግብ ሙከራዎች ያደረጉ ሲሆን የአሸናፊ ግርማ ዩርዳኖስ አባይና የአንተነህ አላምረው ግብ የማስቆጠር ሙከራዎች የተዋጣላቸውስ ቢሆኑም በግብ ቋሚና አግዳሚ ተመልሶባቸዋል።</p>

<p>ኢትዮጵያ ቡና በአሸናፊ ግርማ አማካይነት በ'ፌርፕሌይ' የጨዋታ ወቅት ያስቆጠረውን ግብ ተመልካቹ አግባብ አይደለም በሚል ተቃውሞውን ገልጿል።</p>

<p>በሁለተኛው ግማሽ የጨዋታ ጊዜ ባቡሮች በ81ኛው ደቂቃ የተገኘውን የማዕዘን ምት ተጠቅመው ግብ ቢያስቆጠሩም ቡናዎች አስቀድመው በ61ኛው ደቂቃ በካሊድ መሐመድ አማካይነት ከመረብ ባሳረፉት ግብ ውጤታቸውን አስጠብቀው ለመውጣት ችለዋል።</p>

<p>አርባ ምንጭ ጨርቃጨርቅ ሐረር ቢራን 2ለ0 አሸንፎ መሪነቱን ባስጠበቀበት ጨዋታ ለአርባ ምንጭ ሁለቱን ግቦች ከመረብ ያሳረፈው መሳይ ተፈታ መሆኑን የኢዜአ ዘገባ አመልክቷል።</p>

<p>መሳይ በ8ኛው ደቂቃ ከማዕዘን የተሸጋገረለትን ኳስ በግንባሩ በመግጨት የመጀመሪያዋን ሁለተኛዋን ደግሞ በ72ኛው ደቂቃ በፍጹም ቅጣት ምት ከመረብ ማሳረፉ ታውቋል አንድ ኢዜአ ዘገባ መሳይ ፍፁም ቅጣት ክልል ውስጥ ጥፋት ተሰርቶበታል በሚል አርቤትሩ የሰጡትን የፍጹም ቅጣት ምት ውሳኔ የሐረር ቢራ ተጫዋቾችና ተመልካቾች በጸጋ አልተቀበሉትም። በተለይም አንዳንድ ተመልካቾች ከግቧ መቆጠር በኋላ የውሃ ፕላስቲኮችና ሌሎች ቁሳቁስ መወርወራቸው ጨዋታ ለጥቂት ደቂቃዎች እንዲቋረጥ ምክንያት ከመሆኑም በላይ ጨዋታው ከተጠናቀቀ በኋላ ችግር ለመፍጠር የሞከረ ደጋፊዎች በፖሊስ ኃይል ከስታድየም መውጣታቸውን ለማወቅ ተችሏል።</p>

<p>ትላንት ምሽት በተካሄደው ጨዋታም ባንኮች ቅዱስ ጊዮርጊስን 3ለ2 በመርታት ከአርባ ምንጭ ጨርቃጨርቅ ጋር መሪነቱን ተጋርቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሣሥ 25 ቀን 1995</a></p>

</body>
</html>	














