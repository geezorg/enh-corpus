<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ ገብረሥላሴ በኳታሩ ውድድር አዲስ ሪኮርድ በማስመዝገብ አንድ ሚሊዮን ዶላር ተሸለመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኃይሌ ገብረሥላሴ በኳታሩ ውድድር አዲስ ሪኮርድ በማስመዝገብ አንድ ሚሊዮን ዶላር ተሸለመ</h2>


<p>የረጅም ርቀት ሩጫ ንጉሥ በመባል የሚታወቀው ኃይሌ ገ/ሥላሴ ባለፈው ረቡዕ ኳታር ላይ በተካሄደው የአሥር ኪሎ ሜትር የጐዳና ሩጫ ውድድር አዲስ ሪኮርድ በማስመዝገብ የአንድ ሚሊዮን ዶላር ተሸላሚ ሆኗል።</p>

<p>በካናዳ ኤድመንተን ከተማ የዓለም ሻምፒዮና በ10 ሺ ሜትር 3ኛ ከወጣ ቦኋላ ለማራቶን ትኩረት የሰጠው ኃይሌ ገ/ሥላሴ በተጠቀሰው ውድድር አሸናፊ ለመሆን የበቃው 10 ኪሎ ሜትሩን በ27 ደቂቃ 02 ሴኮንድ በማጠናቀቅ ነው። ውጤቱም በሳሚ ኪጥኬተር ተይዞ የነበረውን የ27 ደቂቃ 11 ሴኮንድ ክብረ ወሰን በ9 ሴኮንድ ለማሻሻል አስችሎታል።</p>

<p>ከዓለም አቀፉ የአትሌቲክስ ማኅበራት ፌዴሬሽን የደረሰው መረጃ እንደሚያመለክተው ኃይሌ በዕለቱ ንፋስ የተቀላቀለበትን ሙቀት ሞቃታማውን የኳታር አየር ንብረት ተቋቁሞ በተቀናቃኞቹ ኬንያውያኑ ፍራንሲስ ኪፕሩይ ጀምስ ኪፕዴተርና በኢትዮጵያውያኑ ኃይሉ መኮንንና ወርቁ ቢቂላ ላይ ባሳየው የበላይነት ውድቀትሞ አቋሙ በአስገራሚ ሁኔታ መመለሱን ያረጋግጣል። ሃይሌ 6 ነጥብ 5 ኪሎ ሜትሩ አስኪጠናቀቅ ድረስ ከበርካታ አትሌቶች ከፍተኛ ፋክክር ቢገጥመውም ከዚያ በኋላ አፈትልኮ በመውጣት ብቻውን በመሮጥ የላቀ ችሎታውን ዳግም በዓለም አቀፍ ውድድር መድረክ አስመስክሯል።</p>

<p>ኃይሌ የመጀመሪያውን ኪሎሜትር በ2 ደቂቃ 33 ሴኮንድ ማጠናቀቁ ሪኮርዱን እንዲያሻሽል ከፍተኛ እገዛ እንዳደረገው ኃይሌ ፈታኙንና አስጨናቂውን አጋጣሚ አልፎ ያሰበውን በማሳካቱ ከፍተኛ እርካታ እንደተሰማው አስረድቷል።</p>

<p>ለሽቱትጋርት የዓለም 3ሺ ሜትር የቤት ውስጥ ወሳኝ ሻምፒዮናና ለፖሪስ የ10ሺ ሜትር አትሌቲክ ሻምፒዮና ከፍተኛ ትኩረት መስጠቱን የገለፀው ኃይሌ የኳታሩ ውጤት ከፍተኛ የመተማመን ስሜት ቢፈጥርባትም ከምፈልገው ፍጥነት ደረጃ አልደረስኩም። ካሁን ያሳየሁት ፍጥነት ምናልባትም ከ75 እስከ 80 በመቶ ነው" በማለት ኃላፊነት የሚጠይቅ ከባድ ሥራ እንደሚጠይቀው ጠቁሟል።</p>

<p>በለንደን ማራቶን በደረሰብህ ሽንፈት ሳቢያ በማራቶን ላለመወዳደር ወስነሀል ወይ ተብሎ ለቀረበለት ጥያቄም " አዎ ቢያንስ በፓሪስ እስክወዳደር ድረስ መታገስ አለብኝ። ነገር ግን በሽንፈት ደግሞ የትራክ ውድድሮችን ሁሉ አቁሜ ሙሉ በሙሉ የማራቶን ተወዳዳሪ እሆናለሁ ብሏል።</p>

<p>ኃይሌ ባሸነፈበት በዚህ ውድድር የሁለት ማይል የዓለም ክብረወሰን ባለቤት የሆነው ኃይሌ መኮንን በ22 ደቂቃ 39 ሴኮንድ ሁለተኛ ሆኖ ለኢትዮጵያ ተጨማሪ ድል ከማስገኘቱም በላይ ከቅርብ ጊዜ ወዲህ ወደቀድሞ ብቃቱ እየተመለሰ መሆኑን በማስመስከር ላይ ነው። ኬንያዊው ኪፕሮይ ከኃይሌ በአሥር ሴኮንድ ዘግይቶ በ27 ደቂቃ 49 ሴኮንድ ሦስተኛ ወጥቷል።</p>

<p>በኳታሩ ዓለም አቀፍ ውድድር በሴቶች ምድብም አሸናፊ የሆኑት ኢትዮጵያውያን አትሌቶች ናቸው። የአትላንታና የሲድኒ ኦሊምፒያድ የወርቅ ሜዳሊያ ባለቤት ሻለቃ ደራርቱ ቱሉና የሲድኒ ላይ በ10 ሺና 5 ሺ ሜትር ብየብርና የነሐስ ሜዳሊያ የተሸለመችው ጌጤ ዋሚ በ32 ደቂቃ 23 ሴኮንድና 32 ደቂቃ 27 ሴኮንድ አንደኛና ሁለተኛ ሲወጡ ቁጡሬ ዱላቻ በ32 ደቂቃ 29 ሴኮንድ በሦስተኝነት ውድድሩን በማጠናቀቅ የማይረሳና የኤድመንተኑን የ10ሺ ሜትር የአሸናፊነት ታሪክ የሚያስታውስ አስደናቂ ድል ተቀናጅተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመስን ታህሳስ 4 ቀን 1995</a></p>

</body>
</html>	
