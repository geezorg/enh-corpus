<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ.አ.ዩኒቨርሲቲ አመራር ተጨባጭ ለውጥ ለማምጣት በአዲስ መንፈስ እንደሚንቀሳቀስ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአ.አ.ዩኒቨርሲቲ አመራር ተጨባጭ ለውጥ ለማምጣት በአዲስ መንፈስ እንደሚንቀሳቀስ አስታወቀ</h2>


<p>የአዲስ አበባ ዩኒቨርሲቲ አመራር በጥናት በምርምርና በማስተማሩ ሂደት ለውጥ ለማምጣት በአዲስ መንፈስ ለመንቀሳቀስ መዘርጋቱን ፕሬዚዳንት ፕሮፌሰር እንድርያስ እሸቴ ትናንት በጽሕፈት ቤታቸው ከጋዜጠኞች ጋር ባደረጉት ቃለ ምልልስ እንዳስታወቁት ጥናትና ምርምርን ለማጠናከርየመማር ማስተማሩን ሂደት ለማጐልበትና የግልጽነትና የተጠያቂነት አሠራርን ለማስፈን አዲስ ዕቅድ ተነድፏል። ዕቅዱም ተጨባጭ ለውጥ ለማግኘት ያስችለዋል ብለዋል።</p>

<p>በዩኒቨርሲቲው ለሚካሄዱ ምርምሮች ከፍተኛ ትኩረት እንደሚሰጥ ገልፀው የመምህራኑም ብቃት በግልጽ እንዲታይ የተጠናከሩ ሥራዎች እንደሚከተለው አብራርተዋል።</p>

<p>ከዚህም በተጨማሪ ሁሉም ተጠያቂነት እንዲኖረው ስለሚያስፈልግ ግልፅነትን የተላበሰ የአሠራር ሥርዓት መዘርጋት እንደሚኖርበት አመልክተው በዩኒቨርሲቲው የመደራጀት የመሰብሰብና ራስን የመግለፅ መብት እንዲከበር ይደርጋል ብለዋል። </p>

<p>በዩኒቨርሲቲው የመምህራን ግምገማ መደረጉ ለመማር ማስተማሩ ሂደት ወሳኝ እንደሆነ ጠቁመው ይህም ብልሹ ምግባር ያላቸውን ለመለየት እንደሚያስችል አስረድተዋል።</p>

<p>አንዳንድ መምህራን ግምገማ አስቸጋሪ መስሎ ስለሚታያቸው የፍራቻ ስሜት እንዳደረባቸው የሚስተውል መሆኑን አውስተው ስለግምገማው በዝርዝር በመወያየትና ግንዛቤ በመያዝ ስለተግባራዊነት ስምምነት ላይ መድረሱአስፈላጊ እንደሆነ ተናግረዋል።ተማሪ ሊገመግመኝ አይገባም የሚለው አስተያየትም ተገቢ እንዳልሆነ ገልፀዋል።</p>

<p>በተለይ በመምህራንና በተማሪዎች መካከል የሚታየውን የግልጽነት ጉድለት በፍጥነት ለማረም አስፈላጊው እንቅስቃሴ ከወዲሁ እንደሚጀመር ገልፀው ተማሪዎች በመብታቸው ተጠቅመውና ተደራጅተው ሃሳባቸውን በነፃነት የሚገልጹበት ሁኔታ እንዲመቻች አመራሩ ጥረት እንደሚያደርግ አስታውቀዋል።</p>

<p>ዩኒቨርሲቲው ያሉበትን በርካታ የአደረጃጀት ጉድለቶች እንደሚያስተካክል እንዲሁም አስፈላጊውን ጄኔሬተር በመትከል ቤተመጻሐፍትን በማሟላትና ላቦራቶሪዎችን በማጠናከር ከፍተኛ ተግባር እንደሚከናወን አብራርተዋል።</p>

<p>እስካሁን ድረስ ዩኒቨርሲቲው ለማታ ተማሪዎች በቂ እንክብካቤ አለማድረጉን የገለጹት ፕሮፌሰር እንድሪያስ ወደፊት ልዩ ትኩረት በመስጠት አሠራሩን የማሻሻል እርምጃ እንደሚወሰድ ተናግረዋል።</p>

<p>የዩኒቨርሲቲው አመራር ከመምህራኑ ጋር አብሮ ለመሥራት ዝግጁ መሆኑንና እንዲመጣ የሚፈለገወን ለውጥ ተግባራዊ ለማድረግ የዩኒቨርሲቲው ማኅበረሰብ የሚጠበቅበትን አስተዋፅኦ እንዲያበረክት ጥሪ አቅርበዋል።</p>

<p>ለሁለት ዓመታት ፈቃድ ሳይጠይቁ በሥራ ላይ እንዳልነበሩ ተደጋግሞ ይገለጻልና ምን አስተያየት አሎዎት ተብለው ለቀረበላቸው ጥያቄ በሰጡት ምላሽ ካለፈው ዓመት ጀምሮ እስካሁን ድረስ በሕጋዊ መንገድ ፈቃድ ወስደው የምርምር ሥራ በማካሄድ ላይ እንደነበሩ አስታውቀዋል።</p>

<p>በአዲሱ አመራር ውስጥ በምክትል ፕሬዚዳንትነት የተመደቡት በሲቪል ሰርቢስ ኮሌጅ የሚሠሩ ምሁርናቸው። ይህ የሆነው በዩኒቨርስቲው ውስጥ ለዚህ ቦታ የሚመጥን ሰው ጠፍቶ ነው ወይ? የሚል ጥያቄ ቀርቦላቸው ከዩኒቨርሲቲው የሚመጥን ሰው ጠፍቶ አይደለም። ሆኖም ከውጭ መምረጡ እርስበርስ መደጋገፍ መሿሿም መመራረጥ እንዳይሰፍን እንዲሁም አዲስ ሃሳብ ለማመንጨት እንደሚረዳ ታምኖበት ነው" ብለዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 26 ቀን 1995</a></p>

</body>
</html>	














