<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተጨማሪ እሴት ታክስ አዋጅ ከረቡዕ ጀምሮ በተግባር ላይ ይውላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተጨማሪ እሴት ታክስ አዋጅ ከረቡዕ ጀምሮ በተግባር ላይ ይውላል</h2>


<p>የተጨማሪ እሴት ታክስ አዋጅ ከታኅሣሥ 23 ቀን 1995 ዓ.ም ጀምሮ በሥራ ላይ እንደሚውል የገቢዎች ሚኒስቴር ገለጸ። የታክስ ሥርዓቱ ባለሀብቱን ቢያበረታታም በሸማቹ ኅብረተሰብ ላይ የኑሮ ውድነት በመፍጠር ሕገወጥ ንግድ እንዲስፋፋ ያደርጋል የሚል ሥጋት እንዳለበት የአዲስ አበባ ምክር ቤት አስታወቀ።</p>

<p>በሚኒስቴር መሥሪያ ቤቱ በከፍተኛ ኤክስፐርት ደረጃ የተጨማሪ እሴት ታክስ ኃላፊ አቶ ግርማ ታፈሰ ሰሞኑን ለጋዜጣው ሪፖርተር እንደገለጹት የታክስ ሥርዓቱ በተግባር ላይ ከመዋሉ አስቀድሞ አስፈላጊው ቅድመ ዝግጅት ተደርጓል።</p>

<p>ታክሱ በሰነድ አማካኝነት የሚሠራ ስለሆነ በሰብሳቢውና በከፋዩ መካከል ጥሩ ግንኙነት በመፍጠር የተቀላጠፈ ሥራ ለማከናወን ያስችላል ያሉት አቶ ግርማ ተጨማሪ እሴት ታክስ የሚመለከታቸው ባለሀብቶች ከ500ሺ ብር በላይ በሆነ ካፒታል የንግድ እንቅስቃሴያቸውን የሚያካሂዱ መሆናቸውን ገልጸዋል።</p>

<p>አንድ የውጭ ባለሀብት ወደ አገር ውስጥ ሲገባ ከሚጠይቃቸው ጉዳዮች አንዱ የታክስ ሥርዓት ነው ያሉት አቶ ግርማ አገራችንም ዓለምአቀፉን የንግድ ሥርዓት መሠረት በማድረግ ሕጉን እንዳወጣ አስረድተዋል።</p>

<p>በዚህ ረገድ ሚኒስቴር መሥሪያ ቤቱ የታክስ አዋጁን የሚያስፈጽም መምሪያ አቋቁሞ በመንቀሳቀስ ላይ እንደሚገኝ አቶ ግርማ ገልጸው፣ ከአዲስ አበባ ውጪ የሚገኙ ባለሀብቶች በአዋሳ፣ ድሬዳዋ፣ ባህርዳርና ናዝሬት ባሉት የፌዴራል የአገር ውስጥ ገቢ ባለሥልጣን ቅርንጫፍ ጽሕፈት ቤቶች አገልግሎቱን እንደሚያገኙ አመልክተዋል።</p>

<p>አዲሱ የገቢዎች ግብርና የተጨማሪ እሴት ታክስ አዋጆች ባለፈው ሰኔ ወር 1994 ዓ.ም ከመውጣታቸው በፊት ባለሀብቱ በተወካዮቹ አማካኝነት ለአምስት ጊዜ በተዘጋጁ ውይይቶች ዳብረው መጽደቃቸውን አቶ ግርማ አውስተዋል።</p>

<p>እስካሁን ባለው መረጃ የመንግሥት ሠራተኞችና የልማት ድርጅቶች 80 ከመቶ ግብር ለአገሪቱ እንደሚያስገቡ የገለጹት፤ አቶ ግርማ በአገሪቱ ባለው የንግድ እንቅስቃሴ አኳያ ሊገኝ የሚገባው ግብር ከነጋዴው ኅብረተሰብ እንዳልተገኘ ተናግረዋል።</p>

<p>መሥሪያ ቤታቸው የውጪ ባለሙያዎችን ቀጥሮ በማሠራት ላይ እንደሆነ አቶ ግርማ ገልጸው፤ የተጨማሪ እሴት ታክስ አሰባሰብን በሚመለከት ከዑጋንዳ፣ ከኬንያ፣ ታንዛኒያና ደቡብ አፍሪካ አገሮች ልምድ የተቀሰመ መሆኑን አስረድተዋል።</p>

<p>የአዲስ አበባ ንግድ ምክር ቤት ዋና ጸሐፊ አቶ ሁሴን ሽበሽ በበኩላቸው በሰጡት አስተያየት የተጨማሪ እሴት ታክስ ባለሀብቱን የሚያበረታታ ቢሆንም በሸማቹ ሕገወጥ ንግድ እንዲስፋፋ ሊያደርግ ይችላል የሚል ሥጋት እንዳለባቸው ተናግረዋል።</p>

<p>በተጨማሪ እሴት ታክስ መገልገል በአሁኑ ወቅት በመላው ዓለም የሚሠራበት ዘመናዊ አሠራር ነው ያሉት አቶ ሁሴን አሠራሩ ከመዛግብት አያያዝና ከደረሰኝ ጋር የተያያዘ ስለሆነ መንግሥትን ተጠቃሚ ያደርገዋል ብለዋል።</p>

<p>የተጨማሪ እሴት ታክስን ተግባራዊ ያደረጉ አገሮች በኮምፒዩተርና በቀልጣፋ አሠራራቸው ፈጣን አገልግሎት የሚሰጡ ናቸው ያሉት አቶ ሁሴን በአገራችን ይህን አይነቱን አሠራር ለማስፈንና ባለሀብቱንም በመዝገብ አያያዝ ዕውቀት አበልፅጎ፤ ሚኒስቴር መሥሪያ ቤቱም አቅሙን ገንብቶ ለመንቀሳቀስ ለሦስትና አራት ዓመታት የአሠራር ልምድ መቅሰም እንደሚያስፈልግ ተናግረዋል።</p>

<p>ከ500 ብር በላይ ካፒታል ያላቸው ሁለት ሺ 700 ባለሀብቶች ተመዝግበው እንደሚገኙ የገለጹት፣ አቶ ሁሴን ከቁጥራቸው አነስተኛነት አኳያ መንግሥት ያሰበውን ያህል ተጠቃሚ አይሆንም ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታኅሣሥ 19 ቀን 1995</a></p>

</body>
</html>	














