<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሦስት አገራዊ የፖለቲካ ድርጅቶች ዛሬ ክርክር ያካሂዳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሦስት አገራዊ የፖለቲካ ድርጅቶች ዛሬ ክርክር ያካሂዳሉ</h2>


<p>ሦስት አገራዊ የፖለቲካ ድርጅቶች በፕሮግራሞቻቸውና በፖሊሲዎቻችው ላይ ክርክር እንደሚያካሂዱ ኢንተር አፍሪካ ግሩፕ አስታወቀ።</p>

<p>የኢንተር አፍሪካ ግሩፕ ሊቀመንበር አቶ ክፍሌ ወዳጆ ትናንት በጽሕፈት ቤታቸው በሰጡት መግለጫ እንዳስታወቁት ዛሬ በሚካሄደው የክርክር መድረክ ላይ የሚሳተፉት የፖለቲካ ፓርቲዎች ኢሕአዴግ፣ ኢዴፓ፣ እና ኢዲህ ናቸው።</p>

<p>በመድረኩ ፖሊሲ ጥያቄዎች ትኩረት እንደሚሰጥ ጠቁመው በፓርቲዎቹ መካከል ከውይይት ይልቅ ክርክር እንዲካሄድ ፍላጐት መኖሩን አቶ ክፍሌ አስረድተዋል። የፖለቲካ ፓርቲዎቹን ፕሮግራም በሚመለከትም ተሳታፊዎች ጥያቄ የሚያቀርብበት ፓርቲዎቹም ምላሽ የሚሰጡበት መድረክ እንደሚሆን ገልፀዋል።</p>

<p>መድረኩ የተዘጋጀው ፓርቲዎቹ እንዲከራከሩ ኢንዲወያዩ ፕሮግራማቸው አንዱ ከሌላው እንዴት እንደሚለይ ለሕዝብ እንዲያስተዋውቁ መሆኑም አስረድተዋል።</p>

<p>ፓርቲዎቹ ሃሳባቸውንና ፕሮግራማቸውን በሚያቀርቡበት ጊዜ የራሳቸውን ራዕይ ማሳየት ለኢትዮጵያ ሕዝብ የሚገኙት ምን እንደሆነ ማሳወቅ እንደሚጠበቅባቸውም አመልክተዋል። </p>

<p>ተቃዋሚ ፓርቲዎች የመንግሥትን ፖሊሲ መቃወም አንዱ ተግባራቸው ቢሆኑም ፖለቲካ ፓርቲ ለመሰኘት ግን የራሳቸውን ራዕይና ፕሮግራም ሊኖራቸው ይገባል ብለዋል።</p>

<p>የሌላውን ፕሮግራም መተቸት ብቻ የፖለቲካ ፓርቲ የማያሰኝ በመሆኑ በክርክት መድረኩ የሚሳተፉ ፓርቲዎች ራዕያቸውንና ፖሊሲያቸውን እንዲገልጹ ፍላጐት መኖሩን አቶ ክፍሌ አስታውቀዋል። </p>

<p>በክርክሩ መድረክ ፕሮግራማቸውን ለሕዝብ እንዲያስተዋውቁ ለሁሉም ፓርቲዎች እኩል የ15 ደቂቃ ጊዜ እደሚሰጥም ጠቁመዋል። ከዚህ በኋላ ለፓርቲዎች ጥያቄ የሚያቀርቡ ፓናሊስቶችም ጥያቄያቸውን በሁለት ደቂቃ ውስጥማጠናቀቅ እንደሚጠበቅባቸው ተናግረዋል።</p>

<p>ፓርቲዎቹም ክርክሩን በጥሞና በመደማመጥና በመከባበር መንፈስ የማካሄድ ሕዝባዊ ኃላፊነት እንዳለባቸው አስረድተዋል።</p>

<p>ኢንተር አፍሪካ ግሩፕ ይህን መሰል መድረክ በየሁለት ወሩ እንደሚያዘጋጅ አቶ ክፍሌ ጠቁመው በዚህ አንዳንድ አንኳር ጉዳዮች ተመርጠው ለውይይት እንደሚቀርቡ ገልፀዋል።</p>

<p>የኢኮኖሚ ጉዳዮች የገጠር ልማት የወጣቶች ሁኔታና መጺኢ ዕድል እንዲሁም ኤች አይ ቪ/ኤድስ ወደፊት ለውይይት የሚቀርቡ ርዕሶች መሆናቸውንም አቶ ክፍሌ አብራርተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 12 ቀን 1995</a></p>

</body>
</html>	














