<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ድርጅቱ በዚህ ዓመት ተጨማሪ ሦስት አገልግሎቶችን መስጠት ይጀምራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ድርጅቱ በዚህ ዓመት ተጨማሪ ሦስት አገልግሎቶችን መስጠት ይጀምራል</h2>


<p>የኢትዮጵያ ፖስታ አገልግሎት ድርጅት በዚህ ዓመት በኢንተርኔት መልዕክት የመቀበልና የመላክ ገንዘብ በፋክስ የማድረስ እንዲሁም በቃል የሚተላለፍ መልዕክትን ተቀብሎ ወደ ተፈላጊው ቦታ የማስተላለፍ ሥራ እንደሚጀምር አስታወቀ።</p>

<p>በድርጅቱ የሕዝብ ግንኙነት ተጠባባቂ ኃላፊ አቶ ይስሐቅ መንግሥት ሰሞኑን ለጋዜጣው ሪፖርተር በሰጡት መግለጫ በኢንተርኔት መልዕክት ተቀብሎ ወደሚፈለገው አካል የማድረሱ ሥራ በመከናወን ላይ እንደሚገኝ ገልፀዋል።</p>

<p>ገንዘብን ወደ ተፈላገው አካባቢና ሀገር በፋክስ አገልግሎት የማድረስ ሥራ ለመጀመር ድርጅቱ በጥናት ላይ እንደሚገኝ የገለጹት አቶ ይስሐቅስለአሠራሩ ከተለያዩ አገሮች አስፈላጊውን ዕውቀት በመገብየት ላይ እንደሆነ አስረድተዋል።</p>

<p>"ዘሃይብሪጅሜይል" በሚባል አዲስ አሠራር ደንበኞች በቃል የሚሰጡትን መልዕክት ወደፈለጉበት ሀገር እንልካለን ያሉት ተጠባባቂ ሃላፊው መልዕክቱን ወደ ጽሑፍ በመቀየር በተፈለገው አድራሻ ይላካል። መልዕክቱ የደረሰው ፖስታ ቤትም አትሞና በኤንቬሎፕ አሽጐ ለተቀባይ እንዲደርስ ያደርጋል ሲሉ አብራርተዋል።</p>

<p>ድርጅቱ አገልግሎቱን ለመጀመር ከኢትዮጵያ ቴሌኮሙኔኬሽን ኮርፖሬሽን መስመር ገዝቶ በእንቅስቃሴ ላይ እንደሚገኝ አቶ ይስሐቅ ገልጸው ሥራውበአዲስ አበባ፣ በአዋሳና፣ ሻሽመኔ፣ እንደሚጀምር ተናግረዋል።</p>

<p>የአዲስ አበባ ከተማ በፕላን መሠረት ያለመገንባት የፖስታ አገልግሎትን ከቤት ወደ ቤት ለማስፋፋት አላስቻለም ያሉት አቶ ይስሐቅ ችግሩ ይህን ለመቅርፍ በሕጋዊ ተቋማት ውስጥ ሳይን በምከትል አገልግሎት ለማስፋፋት ጥረት እያደረገ መሆኑን ገልጸዋል።</p>

<p>በኢትዮጵያ ንግድ መርከብ ድርጅት ሒልተን ሆቴል አጠገብ በሚገኝ ሕንፃና የተወካዮች ምክር ቤት አባላት በሚኖሩበት ሕንፃ ላይ ሣጥኖች ተተክለው አገልግሎት በመስጠት ላይ እንደሚገኙም አስረድተዋል።</p>

<p>ድርጅቱ በመላ ሀገሪቱ ባሉት 566 ፖስታቤቶች አገልግሎቱን ለማዳረስ ጥረት ማድረጉን አቶ ይስሐቅ ገልጸው አንድ ፖስታ ቤት ለ100 ሺ ሕዝብ የሚለውን መርህ ወደ 80 ሺ ሕዝብ የማድረግ ጥረቱ እንደሚቀጥል አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 8 ቀን 1995</a></p>

</body>
</html>	
