<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ሱዳን የኤሌክትሪክ ኃይል መሥመር መዘርጋት የሚያስችል ስምምነት ተፈራረሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያና ሱዳን የኤሌክትሪክ ኃይል መሥመር መዘርጋት የሚያስችል ስምምነት ተፈራረሙ</h2>


<p>ኢትዮጵያና ሱዳንን በኤሌክትሪክ ኃይል መስመር ለማገናኘት የሚያስችል ስምምነት ከትናንት በስቲያ ካርቱም ውስጥ መፈረሙን የሱዳን ኡምዳሩማን ራዲዮ ዘገበ።</p>

<p>ይህንኑ ስምምነት የሱዳን የኤሌክትሪክ ኃይል ኩባንያ ዋና ሥራ አስኪያጅ ኢንጂነር መካዊ አውድና የኢትዮጵያ ኤሌክትሪክ ኃይል ኮርፖሬሽን ዋና ሥራ አስኪያጅ አቶ ምህረት ደበበ መፈረማቸውን ራዲያው አመልክቷል።</p>

<p>በፊርማው ሥነ ሥርዓት ላይ ሥራው በአስቸኳይ ተጀምሮ ከሁለት ዓመት በኋላ እንዲጠናቀቅ የሁለቱ አገሮች ባለሥልጣናት ተስማምተዋል።</p>

<p>በሁለቱ አገሮች መካከል የሚዘረጋው መስመር 230 ሺቮልትና 200 ሜጋ ዋትኃይል ያለው መሆኑም ተመልክቷል።</p>

<p>ስምምነቱ በኢትዮጵያ የሚገኘውን ከፍተኛ የውሃ ሀብት በስራ ላይ ለማዋልና ሁለቱን አገሮች የሀብቱ ተጠቃሚ ለማድረግ እንደሚያስችል ራዲዮው ዘግቧል።</p>

<p>ይህም ትብብር ሁለቱ ሀገሮች በፖለቲካና በኢኮኖሚ መስኮች ግንኙነታቸውን ለማሳደግና በጋራ ለመሥራት እያደረጉ ያሉትን ጥረት በይበልጥ እንደሚያጠናክረው ተመልክቷል።</p>

<p>በኢትዮጵያ የመብራት ኃይል ኮርፖሬሽን ዋና ሥራ አስኪያጅ በአቶ መህረት ደበበ የሚመራው የኢትዮጵያ የልዑካን ቡድን በሱዳን ለሦስት ቀናት ይፋዊ የሥራ ጉብኘት ለማድረግ ካርቱም የገባው ባለፈው ማክሰኞ መሆኑን ራዲዮው ዘግቧል።</p>

<p>ይህ በእንዲህ እንዳለ በኢትዮጵያና በሱዳን መካከል የቤንዚን ግብይት ለማካሔድ በተደረሰው ስምምነት መሰረት አርባ ያህል መኪናዎች ከትናንት በስቲያ ከአዲስ አበባ ተንቀሳቅሰዋል።</p>

<p>ንብረታቸው የጣና አዋሽና ዋቢሸበሌ የፈሳሽ ማጓጓዣ ባለንብረቶች ማኅበር የሆኑት እነዚህ መኪኖች ከአዲስ አበባ ሲንቀሳቀሱ የድርጅቱ ቦርድ አባል አቶ ያዕቆብ ሳህሉ እንደገለጹት ቤንዚኑን ጋጁት 130 ያህል መኪኖች ናቸው።</p>

<p>ማኅበሩ መኪኖቹን እንዲንቀሳቀሱ ያደረገው ከኢትዮጵያ ነዳጅ ድርጅት ጋር ቤንዚኑን ለማጓጓዝ በተፈራረመው ውል መሠረት መሆኑንም አቶ ያዕቆብ ገልጸዋል።</p>

<p>ከሱዳን የሚገባው ቤንዚን የመግዣ ዋጋ ከዚህ በፊት አገሪቱ ቤንዚን ትገዛበት ከነበረው በአንድ ሜትሪክ ቶን 30 የአሜሪካ ዶላር ያህል ቅናሽ ያለውና የሚፈለገውን የነዳጅ ጥራት የጠበቀ መሆኑን የኢትዮጵያ ነዳጅ ድርጅት ገልጿል።</p>

<p>የጣና አዋሽና ዋቢ ሸበሌ የፈሳሽ ማጓጓዥ ባለንብረቶች ማኅበር ለሦስት ዓመት ያህል ነዳጅ መጫን አትችሉም በሚል ተፈጥሮ የነበረውን ውዝግብ መንግሥት እንዲፈታ ካደረገ ከነሐሴ ወር 1994 ወዲህ የማኅበሩ መኪኖች ለአገልግሎት ብቁ መሆናቸው ታምኖ ለሥራ መሰማራታቸውን አመልክተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 17 ቀን 1995</a></p>

</body>
</html>	














