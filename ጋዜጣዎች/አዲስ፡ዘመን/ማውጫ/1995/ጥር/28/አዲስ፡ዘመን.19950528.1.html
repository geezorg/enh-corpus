<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ደቡብ አፍሪካና ሞዛምቢክ በብሩንዲ ሰላምን ለማምጣት ያሳዩት ፈቃደኝነት ተደነቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ደቡብ አፍሪካና ሞዛምቢክ በብሩንዲ ሰላምን ለማምጣት ያሳዩት ፈቃደኝነት ተደነቀ</h2>


<p>የቡሩንዲ የተኩስ አቁም ስምምነት ለማረጋገጥ በሥፍራው ለሚሠማራው የአፍሪካ የሰላም አስከባሪ ኃይል የኢትዮጵያ ፌዴራላዊ ዴሞክራሲያዊ ሪፐብሊኩ የደቡብ አፍሪካና የሞዛምቢክ መንግሥታት ወታደሮቻቸውን ለመላክ ፈቃደኝነታቸውን በማሳየታቸው የግጭት መከላከያና ማስወገጃ ማዕከላዊ አካል አድናቆቱን ገለፀ።</p>

<p>የአፍሪካ ኅብርረት የመጀመሪያው ልዩ የመሪዎች ጉባዔ ሲጠናቀቅ ያወጣውን የአቋም መግለጫ በሚመለከት የደቡብ አፍሪካ ሪፖብሊክ ፕሬዚዳንትና የወቅቱ የኅብረቱ ሊቀመንበር ሚስተር ታቦ ምቤኪ ትናንት በተመድ የስብሰባ ማዕከል በሰጡት ጋዜጣዊ መግስለጫ የግጭት መከላከያና ማስወገጃ ማዕከላዊ አካል በአኅጉሪቱ ባሉ ሰባት አገሮች ውስጥ የተፈጠረውን ግጭት በሚመለከት የአቋም መግለጫ መውጣቱን አመልክተዋል።</p>

<p>በዚህም መሠረት በቡሩንዲ የሽግግር መንግሥትና በተቃዋሚ ቡድኖቹ መካከል ባለፈው ኅዳር 23 ቀን 1995 የተፈረመውን የተኩስ አቁም ስምምነት ማዕከላዊ አካል በደስታ የተቀበለው መሆኑን በመግለጫው ጠቅሶ የአጋተንርዋሳ ተቃዋሚ ቡድን በተኩስ አቁም ድርድሩ ውስጥ ሳይዘገይ እንዲገባ አሳስቧል።</p>

<p>የተኩሱ አቁም ስምምነቱን ለማስከበር የአፍሪካ የሰላም አስከባሪ ኃይል በሥፍራው እንዲሰማራ የቀረበውን ሀሳብ ማዕከላዊ አካሉ ያፀደቀው መሆኑን ያመለከተው ይኸው መግለጫ የደቡብ አፍሪካ የኢትዮጵያና የሞዛምቢክ መንግሥታት ወታደሮቻቸውን ለመላክ ፈቃደኛ መሆናቸው የሚያስመሰግናቸው እንደሆነ ገልጿል።</p>

<p>የአፍሪካ ኅብረት አባል አገራትና ዓለም አቀፉ ማኅበረሰብ በሥፍራው ለሚሰማራው የአፍሪካ የሰላም አስከባሪ ኃይል አስፈላጊውን የገንዘብና የሎጂስቲክ ድጋፍ እንዲያደርጉ ማዕከላዊ አካሉ ጥሪ ያቀረበ ሲሆን የአፍሪካ ኅብረት ታዛቢዎችም በሥፍራው እንዲገኙ እገዛ ይደረግ ዘንድ አሳስቧል።</p>

<p>እንዲሁም በኮትዲቨዋር ሰላማዊ ሰዎች ላይ የተፈፀመውን የሰብዓዊ መብት ረገጣ አውግዞ በአገሪቱ ያሉ ፓርቲዎች ሁሉ ሰብዓዊ መብትንና ዓለም አቀፋዊ ሕᎳትን እንዲያከብሩ አሳስበዋል።</p>

<p>በማዕከላዊ አፍሪካ ሪፐብሊክ ሰላምና መረጋጋትን ለማስፈን የተደረገውን ጥረት እንደሚደግፍ ያመለከተው ማዕከላዊ አካሉ በሪፐብሊኩና በቻድ መካከል ዕርቀ ሰላም እንዲወርድ የተደረገውን ጥረት እንደሚያበረታታ ገልጿል።</p>

<p>ከዚህም በላይ በኮንጐ ዴሞክራሲያዊ ሪፐብሊክ ኢቱሪ ክልል ያገረሸውንና ከፍተኛ የሰብዓዊ መብት ረገጣ ያስከተለውን ውጊያ አውግዞ በተፈረመው ስምምነት መሠረት ሁሉም ፓርቲዎች ልዩነቶቻቸውን ለማስወገድ የተቀመጠላቸውን መንገድ እንዲጠቀሙ አሳስቧል።</p>

<p>ከደርባኑ ስብሰባ ወዲህ ያለውን የማዳጋስካር ሁኔታ በሚመለከትም የአፍሪካ ኅብረት ሚስተር ማርክ ራባሎማናና የማዳጋስካር ሪፐብሊክ ሕጋዊ ፕሬዚዳንት መሆናቸውን እንዲያውቅ ሃሳብ አቅርቧል።</p>

<p>በሌላ በኩል የኮሞሮስ የፖለቲካ ፓርቲዎች በተቀመጠው የጊዜ ሰሌዳ መሠረት በተለይ ለሕግ መወሰኛ ለሚካሄደው ምርጫ የተሟላ ትብብራቸውን እንዲያደርጉ ማዕከላዊ አካሉ ጥሪ አቅርቧል።</p>

<p>የተባበሩት መንግሥታት ድርጅት የፀጥታው ምክር ቤት በላይቤሪያ ላይ የጣለውን ማዕቀብ በሚመለከት ያሳለፈወን ውሳኔ እንደገና እንዲያጠናውና እንዲመረምረው ማዕከላዊ አካሉ ጥሪውን በድጋሚ ማቅረቡ በአቋም መግለጫው ላይ ተመልክቷል።</p>

<p>በተጨማሪም በኢራቅ ያለው ወታደራዊ ፍጥጫ መላውን አካባቢ የሚያናጋ እንዲሁም በመላው ዓለም ያሉ አገሮችን በተለይም የአፍሪካ አገራትን ኢኮኖሚያዊና የፀጥታ ሁኔታ ሊያመሰቃቅል እንደሚችል መገንዘቡን ማዕከላዊ አካሉ በመግለጫው አመልክቷል።</p>

<p>ጅምላ ጨራሽ የጦር መሣሪያዎች ከኢራቅ እንዲወገዱ የሚጠይቀው የተመድ ውሳኔ ቁጥር 1441 ተግባራዊ እንዲሆን እንዲሁም ኢራቅ ለተመድ የመሣሪያ ተቆጣጣሪዎች ቡድን የተሟላ ትብብር እንድታደርግ ጥሪውን በድጋሚ ማቅረቡም ተገልጿል። </p>

<p>የአፊሪካ ኅብረት የመጀመሪያው ልዩ የመሪዎች ጉባዔ ከመጠናቀቁ በፊት ባለፈው ቅዳሜ የተካሄደው ሁለተኛው የሚኒስትሮች ምክር ቤት ልዩ ስብሰባ ያቀረበውን የመነጋገሪያ አጀንዳና የተሻሻለውን የውሳኔ ሃሳብ ያፀደቀው መሆኑ ታውቋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 28 ቀን 1995</a></p>

</body>
</html>	














