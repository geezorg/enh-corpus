<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በሱዳን መካከል ቀጥታ የስልክ መገናኛ አገልግሎት ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያና በሱዳን መካከል ቀጥታ የስልክ መገናኛ አገልግሎት ተጀመረ</h2>


<p> በኢትዮጵያና በሱዳን መካከል ቀጥታ የማይክሮዊቭ የስልክ መገናኛ አገልግሎት ባለፈው ማክሰኞ መጀመሩን የኢትዮጵያ ቴሌኮሙኒኬሽን ኮርፖሬሽን አስታወቀ።</p>

<p>የኮርፖሬሽኑ የሕዝብ ግንኙነት ክፍል ምክትል ሥራ አስኪያጅ አቶ አብዱረሒም አህመድ ትናንት በሰጡት መግለጫ እንዳመለከቱን ሁለቱ አገሮች ቀጥታ የማይክሮዌቭ ስልክ ግንኙነት ለመመሥረት የተስማሙት ከሁለት ዓመታት በፊት ነበር።</p>

<p>በነዚህ ጊዜያቶች ውስጥም ሁለቱ አገሮች ፕሮጀክቱን ከግብ ለማድረስ በጋራ አጥንተው ሲንቀሳቀሱ መቆየታቸውን ገልፀው በአገሪቱ መካከል ከዚህ ቀደም የነበረው የስልክ ግንኙነት በሌላ ሦስተኛ አገር አማካኝነት ነበር ብለዋል።</p>

<p>አገሮቹን በማይክሮዌቭ ለማገናኘት የሚያስፈልገው አዲስ መስመር የተዘረጋው ከጐንደር እስከ ገዳሪፍ መሆኑንም አመልክተዋል።</p>

<p>አቶ አብዱረሒም እያንዳንዱ አገር እስከ ድንበሩ ድረስ ያለውን ሥራ ያከናወነው በራሱ ወጪ መሆኑን ጠቅሰው በዚህም መሠረት በኢትዮጵያ በኩል ከጐንደር እስከ መተማ ለተዘረጋው የስልክ መሥመር 19 ሚሊዮን ብር ወጪ መደረጉን አመልክተዋል።</p>

<p>የዚህ ፕሮጀክት አገልግሎት ላይ መዋል በአገሮቹ መካከል የነበረውን ከፍተኛ የስልክ ግንኙነት ችግር በማስወገድ የአገሪቱን ማኅበራዊ ኢኮኖሚያዊና ፖለቲካዎ ትብብር ወደ ላቀ ደረጃ ሊያደርሰው እንደሚችል ምክትል ሥራ አስኪያጁ ጠቁመዋል።</p>

<p>አቶ አብዱራሒም እንደገለጹት የፕሮጀክቱ ዕውን መሆን በሁለቱ አገሮች መካከል የኢንቨስትመንት እንቅስቃሴ እንዲጐለብት ያደርጋል በፕሮጀክቱ አማካኝነት ከዚህ ቀደም ይወጣ የነበረውን ተጨማሪ ወጪ ስለሚያስቀር በአገሮቹ ዘንድ የተሻለ የስልክ ክፍያ እንዲኖር ያስችላል።</p>

<p>ከዚህም ሌላ ፕሮጀክቱ በቀጥታ ስልክ ከማገናኘት ባሻገር ኢትዮጵያ በሱዳን በኩል ከሰሜን አፍሪካ አገራት ጋርም እንድትገናኝ ያስችላታል ሱዳንም በተመሳሳይ ሁኔታ ከምሥራቅና ደቡባዊ አፍሪካ አገራት ጋር በማይክሮዌቭ እንድትገናኝ ይረዳታል ብለዋል።</p>

<p>ወደ ሱዳን ከሚያልፈው የስልክ መሥመር ላይ ደልጊ ጪሒት፣ቆላጅባ፣ ጭልጋ፣ ሸንዲና፣ መተማ፣ የተባሉት ስድስት የአማራ ክልል ከተሞች የቴሌኮሙኒኬሽን አገልግሎት ተጠቃሚ ይሆናሉ።</p>

<p>ኢትዮጵያ ከሁሉም የጐረቤት አገሮች ጋር ቀጥታ የማይክሮዌቭ መሥመር ግንኙነት ለማድረግ ባላት ፍላጐት መሠረት እንደ ሱዳን ሁሉ ከዚህ ቀደምም ከጅቡቲ ጋር ተመሳሳይ አገልግሎት ጀምራለች።</p>

<p>በተያዘው የበጀት ዓመት ከኬንያ ጋር ያለውን የአናሎግ የማይክሮዌቭ መሥመር ወደ ዲጂታል ለመለወጥ መታቀዱንም ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 23 ቀን 1995</a></p>

</body>
</html>	














