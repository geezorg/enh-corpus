<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቴዎድሮስ አደባባይ የቆመው የሴባስቶፓል መድፍ ምስል ተመረቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቴዎድሮስ አደባባይ የቆመው የሴባስቶፓል መድፍ ምስል ተመረቀ</h2>


<p>በቴዎድሮስ አደባባይ የቆመው አፄ ቴዎድሮስ ያሠሩት የሴባስቶፓል መድፍ ምስል ትናንት ተመረቀ።</p>

<p>በቴዎድሮስ አደባባይ የቆመውን የመድፉን ምስል በመረቁበት ወቅት ፕሬዚዳንት ግርማ ወ/ጊዮርጊስ እንደገለጹት፣ አንዳንድ ጸሐፍት የሴባስቶፖልና የሌሎች መድፎች መሠራት የኢትዮጵያ ቀዳማይ የኢንዱስትሪ አብዮት ነው ይሉታል።</p>

<p>በብዙ ውጣ ውረዶች የተከናወነው የዚሁ መድፍ ሥራ የዚያን ዘመን አስደናቂ የተክኖሎጂ ፍሬን ያመላከተ በተለይም አፍሪካውያን ነፃነት ወዳድነታቸውንና ለሀገራቸው ያላቸውን ቀናኢነት የሚያሳይ ተወዳዳሪ የሌለው ተምሳሌት እንደነበረ አስገንዝበዋል።</p>

<p>የአዲስ አበባ አስተዳደር ለሀገራችን የዕድገት አርበኝነት ተምሳሌት የሆኑትን የአፄ ቴዎድሮስን ድንቅ የታሪክ ሥራዎች ለመዘከር በመነሳሳት የመጀመሪያ ዕቅዱ አድርጐ የአፄ ቴዎድሮስን የራዕይ ውጤት የሆነውን የሴባስቶፖልን መድፍ ምስል እንዲቆም ማድረጉ ተገቢ ነው ያሉት ፕሬዚዳንቱ፣ የአፄ ቴዎድሮስ የሙት ዓመታቸው መቶኛ ዓመት ሲከበር ከሠላሳ አምስት ዓመት በፊት አፄ ኃይለሥላሴ "ቴዎድሮስ አደባባይ" ብለው ካስቀመጡት የመሠረት ድንጋይ ሌላ ሊከተሉ የሚገባቸን ሐውልቶች በአደባባዩ ለማቆም የነበረው ዕቅድ በተለያዩ ምክንያቶች ሳይሳካ መቆየቱ አሳዛኝ መሆኑን ገልጸዋል።</p>

<p>ወደፊትም አስተዳደሩ የኢትዮጵያና የአፍሪካ ኅብረት መዲና፣ የልዩ ልዩ ዓለም አቀፍ ድርጅቶች መቀመጫ የሆነችውን አዲስ አበባን ውብና ማራኪ፣ ለማድረግ እንደሚጥርና በየአደባባዮቿም ውለታ ለሠሩና ክብር ለሚገባቸው ስመጥር ልጆቿ ለሥራቸው መታሰቢያ የሆኑ ሐውልቶችን እንደሚያቆም ያላቸውን እምነት ገልጸዋል።</p>

<p>የኢፌዴሪ መንግሥት ከያዘው የሠላም፣ የልማትና የዴሞክራሲ ዕቅድ አኳያ በማህበራዊ፣ ኢኮኖሚያዊና ፖለቲካዊ፣ በሣይንስና ቴክኖሎጂ፣ በኪነጥበብና በስፖርት ሀገራችው ኢትዮጵያ ስሟ ከፍ ብሎ እንዲጠራ ለሚጥሩና ውጤት ለሚያስጨብጡ የየመስኩ ጀግኖች ላበረከቱት አስተዋጽኦና ውለታ መዘከሪያና ለሌሎችም አርዓያ የሚሆን መታሰቢያ ሐውልት ማቆም፣ መንገድ፣ አደባባይ፣ ሆስፒታል፣ ትምህርት ቤቶች መሰየም እንዳለበት አሳስበዋል።</p>

<p>የአዲስ አበባ አስተዳደር ከንቲባ አቶ አርከበ ዕቁባይም የዛሬ 35 ዓመት አፄ ኃይለ ሥላሴ በአፄ ቴዎድሮስ ስም ከሰየሙት አደባባይ ውጪ በታሪካቸው ከነበራቸው ሚና ጋር ብቁና ተመጣጣኝ የሆነ መታሰቢያ ሳይቆምላቸው በርካታ ዓመታት ቁጭት ያደረባቸው አንዳንድ አገር ወዳድ ኢትዮጵያውያን ያደረጉት የግል ጥረትና ሙከራ በልዩ ልዩ ምክንያቶች ግቡን ሳይመታላቸው መቅረቱን አስገንዝበዋል።</p>

<p>የከተማው አስተዳደር ከመቅደላ ቅርስ አስመላሽ ኮሚቴ ጋር በመነጋገር በንጉሡ ትዕዛዝ የተሠራውን የመድፉን ምስል በቅድሚያ፣ አሠርቶ በስማቸው በተሰየመው አደባባይ ለማቆም በቅቷል ያሉት ከንቲባው፣ ይህን የሲባስቶፖል ምስል በ135ኛው ሙት ዓመታቸው ለማስመረቅ ታስቦ ባለመሳካቱ ዛሬ በአርበኞች የድል ቀን ምረቃው እውን እንዲሆን ሲወሰን የአፄ ቴዎድሮስን ታላቅ የአርበኝነት ተጋድሎም በማሰብ ጭምር ነው ብለዋል።</p>

<p>ቀጣዩና ትልቁ ሥራችን ከመድፋቸው አጠገብ ሐውልታቸውን ማቆም ነው ያሉት ከንቲባው፣ የንድፍና የሐውልት ሥራው ውድድር በመላው አፍሪካ ከተካሄደ በኋላ በከፍተኛ ደረጃ አሸናፊ የሆነውን መርጦ ወደ ሥራው ለመግባት ዕቅድ መያዙን ገልጸዋል።</p>

<p>የመቅደላ ቅርሶች አስመላሽ ኮሚቴ ሊቀመንበር ፕሮፌሰር እንድሪያስ እሸቴ በበኩላቸው፤ የኮሚቴው ዓይነተኛ ዓላማ ከመቅደላ ተዘርፈው በውጭ ሀገር የሚገኙ ቅርሶችን ማስመለስ እንደሆነ ጠቁመው፤ እስካሁንም ከ130 ዓመታት በኋላ የመድኃኒዓለም ታቦትና የአፄ ቴዎድሮስን የአንገት ክታብ ከእንግሊዝ ሀገር ማስመለሱን ገልጸዋል።</p>

<p>ፕሮፌሰሩ አክለውም የአቃቂ የመለዋወጫ ዕቃዎችና የእጅ መሣሪያዎች ማምረቻ አክሲዮን ማኅበር የቀረፀውምን የመድፉን ምስል ለማሠራት ኮሚቴው የበኩሉን አስተዋጽኦ ማድረጉንና ለሐውልቱም ሥራ ግንባር ቀደም ሆኖ እንደሚገኝ አውስተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 28 ቀን 1995</a></p>

</body>
</html>	














