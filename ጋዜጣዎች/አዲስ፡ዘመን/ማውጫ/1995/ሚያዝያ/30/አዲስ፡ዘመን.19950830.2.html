<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምድር ባቡርን በከፊል ወደ ግል ለማዞር እንቅስቃሴ እየተደረገ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምድር ባቡርን በከፊል ወደ ግል ለማዞር እንቅስቃሴ እየተደረገ ነው ተባለ</h2>


<p>የኢትዮ ጅቡቲ ምድር ባቡርን በድርድር "በኮንሴሽን" ወደ ግል ለማዞር የሚያስችል እንቅስቃሴ በመካሄድ ላይ መሆኑን የድርጅቱ ዋና ሥራ አስኪያጅ አስታወቁ።</p>

<p>በአፍሪካ የሚገኘው የምድር ባቡር መሠረተ ልማት አውታር ከሌሎች ዓለማት ጋር ሲነፃፀር እጅግ ወደ ኋላ የቀረ መሆኑም አመለከቱ።</p>

<p>የአፍሪካ የምድር ባቡር መሠረተ ልማት በአፍሪካ በሚል ርዕስ የተዘጋጀው ስብሰባ ትናንት አዲስ አበባ ውስጥ ሲጀመር ዋና ሥራ አስኪያጁ አቶ አብርሃ ሀብተ እዝጊ እንደተናገሩት፣ ድርጅቱን ፕራይቬታይዝሽን ለማድረግ እንዲቻል የአውሮፓ ኅብረት 40 ሚሊዮን ዩሮ መድቧል።</p>

<p>የአውሮፓ ኅብረት በመደበው በዚህ ገንዘብ የድርጅቱን የባቡር መስመሮች የማጠናከርና ሌሎች የማሻሻያ ሥራዎች እንደሚከናወኑም አስረድተዋል።</p>

<p>በዚህም መሠረት ክፉኛ የተጎዳው ከላሰራት እስከ ኤረር የሚደርሰው 114 ኪሎ ሜትር የባቡር ሃዲድ ዕድሣት ይደረግለታል ብለዋል።</p>

<p>እነዚህ የማሻሻያ እንቅስቃሴዎች የተለያዩ ኩባንያዎች ከምድር ባቡር ድርጅቱ ጋር ለመሥራት ፍላጎት ያሳድሩባቸዋል ተብሎ እንደሚታመን ዋና ሥራ አስኪያጁ ጠቁመዋል።</p>

<p>ድርጅቱ የጀመረው እንቅስቃሴ በተፈለገው ፍጥነት ከሄደ ከሁለት ዓመት በኋላ ኩባንያው በከፊል ወደ ግል እንደሚዞር ተናግረዋል።</p>

<p>ዋና ሥራ አስኪያጁ የአፍሪካ ምድር ባቡር ድርጅቶች በቴክኖሎጂያቸው፣ በሥርጭት ስፋታቸውና በአገልግሎት አቅማቸው እጅግ የወረዱ ናቸው ብለዋል። </p>

<p>በመሆኑም የሚመለከታቸው መንግሥታት፣ ተቋማትና ሌሎች ድርጅቶች በአህጉሪቱ ያለውን የምድር ባቡር መሠረተ ልማት ችግር ለመቅረፍ የተቻላቸውን ሁሉ ለማድረግ እንደሚጠበቅባቸው አስገንዝበዋል።</p>

<p>የአፍሪካ ምድር ባቡር ኅብረት ዋና ፀሐፊ ዶክተር በርናንድ ዞባ በበኩላቸው፣ የባቡርና ሌሎች የትራንስፖርት ዘርፎች ለአፍሪካ ልማት አዲስ አጋርነት "ኔፓድ" በተሰኘው ፕሮግራም አማካኝነት ዘላቂ ልማትን እውን ለማድረግና በመላው ዓለም እየጨመረ የመጣውን ውድድር ለመወጣት መሣሪያ ነው ብለዋል።</p>

<p>ዋና ፀሐፊው እንዳሉት የአህጉሪቱን የባቡር ትራንስፖርት መሠረተ ልማትን ለማሳደግ፣ ወደ ግል ለማዘዋወር፣ በመሣሪያና ቁሳቁስ ለማጠናከር እንዲሁም የሠለጠነ የሰው ኃይል ለማፍራት የድርጊት መርሃ ግብር ተቀይሷል። በየዘርፉም ራሱን የቻለ ግብረ ኃይል መቋቋሙን አስረድተዋል።</p>

<p>ለመጪዎቹ ሦስት ቀናት በሚቆየው በዚሁ ስብሰባ የምድር ባቡር መሠረተ ልማት ጉዳይን እንዲከታተል የተሰየመው ግብረ ኃይል በአሁኑ ወቅት በአህጉሪቱ የሚታየውን የዘርፉን ችግሮች በመለየት የመፍትሔ ሃሳቦችን ያመነጫል ተብሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 30 ቀን 1995</a></p>

</body>
</html>	














