<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዋቢ ሸበሌ ወንዝ ሞልቶ ባደረሰው አደጋ የአሥር ሰዎች ሕይወት አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዋቢ ሸበሌ ወንዝ ሞልቶ ባደረሰው አደጋ የአሥር ሰዎች ሕይወት አለፈ</h2>


<p>የዋቢ ሸበሌ ወንዝ ከመጠን በላይ ሞልቶ በመፍሰሱ በጎዴ ዞን የሚገኙ የቀላፎና ሙስታሒል ከተሞችን ጨምሮ 36 ቀበሌ ገበሬ ማህበራትን በማጥለቅለቅ ባደረሰው አደጋ የአሥር ሰዎችና የ82 የቤት እንሰሳት ሕይወት ማለፉን የሶማሌ ክልል ርዕሰ መስተዳድር ትናንት አስታወቁ።</p>

<p>ርዕሰ መስተዳድሩ አቶ አብዱረሺድ ዱለኔ ከክልሉ የተለያዩ መሥሪያ ቤቶችና ከፌዴራል አደጋ መከላከልና ዝግጁነት ኮሚሽን ከተላኩ የሥራ ኃላፊዎች ጋር በመሆን አደጋው የደረሰባቸውን ስፍራዎች ተዘዋውረው በተመለከቱበት ወቅት እንደገለጹት፤ በሰውና በእንስሳት ላይ ከደረሰው ጉዳት በተጨማሪ ከ80 ሺ የሚበልጡ ሰዎች በውሃ ተከበው ይገኛሉ።</p>

<p>በደረሰው የውሃ መጥለቅለቅ ከአንድ ሺ ሔክታር በሚበልጥ መሬት ላይ የተዘራ የሰሊጥ፣ የበቆሎ ሰብልና የተለያዩ የጓሮ አትክልቶች መውደማቸውንም አስረድተዋል።</p>

<p>በአካባቢው ከሚያዚያ 22 ቀን 1995 እኩለ ሌሊት ጀምሮ በደረሰው በዚሁ የውሃ መጥለቅለቅ የተነሳ ትምህርት ቤቶች፣ የጤና አገልግሎት መስጫ ተቋማትና ሌሎች መንግሥታዊና መንግሥታዊ ያልሆኑ ድርጅቶች ሥራ ለማቆም መገደዳቸውን አቶ አብዱ ረሺድ ተናግረዋል።</p>

<p>ከውሃ መጥለቅለቁ አደጋ የተረፈው ከአሥር ሺ የሚበልጥ ሕዝብ በአሁኑ ጊዜ ሙስታሒል በተባለ ተራራማ አካባቢ ተጠልሎ እንደሚገኝም ርዕሰ መስተዳድሩ ገልጸዋል።</p>

<p>የክልሉ መንግሥት በውሃው የተከበቡትን ሰዎች ሕይወት ለማትረፍ ሁለት የሞተር ጀልባዎችን ያቀረበ ሲሆን፤ በተጨማሪም አራት ሺ ብርድ ልብስና የፕላስቲክ መጠለያዎች እንዲሁም የምግብ እህልና የመመግቢያ ዕቃዎችን ወደ ሥፍራው ለማጓጓዝ በዝግጅት ላይ መሆኑን ተናግረዋል።</p>

<p>በትናንትናው ዕለት ለአሥር ሺ ሕዝብ ለሰባት ወራት አገልግሎት የሚሰጡ ስምንት ካርቶን የተለያዩ መድኃኒቶች በክልል ጤና ቢሮ አማካኝነት አደጋው በተከሰተበት ሥፍራ በሄሊኮፕተር መድረሳቸውን አቶ አብዱ ረሺድ አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 27 ቀን 1995</a></p>

</body>
</html>	














