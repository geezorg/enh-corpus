<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቦሌ ጉምሩክ አርባ ሚሊዮን ብር የሚጠጋ ግምት ያላቸው ንብረቶች ተይዘው ተከማችተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቦሌ ጉምሩክ አርባ ሚሊዮን ብር የሚጠጋ ግምት ያላቸው ንብረቶች ተይዘው ተከማችተዋል</h2>


<p>በቦሌ ኤርፖርት ጉምሩክ ባለፉት ዘጠኝ ወራት ግምታቸው ወደ አርባ ሚሊዮን ብር የሚጠጉ ንብረቶች በሕገወጥ መንገድ ወደአገር ውስጥ ሲገቡ ተይዘው በየመጋዘኑ ተከማችተው እንደሚገኙ ኃላፊው አቶ ብርሃኔ ይመር አስታወቁ። ንብረቶቹ በቅርቡ ለሽያጭ እንደሚቀርቡም ገለጹ።</p>

<p>አቶ ብርሃኔ ከትናንት በስቲያ እንደገለጹት በአሁኑ ወቅት በቦሌ ኤርፖርት በኩል ወደ አገሪቱ የሚገቡ ሕገወጥ ዕቃዎችን ለመቆጣጠር እየተወሰደ ያለው እርምጃ አበረታች ነው።</p>

<p>ኃላፊው እንዳሉት፤ በዚህ እርምጃም ገበያ ውስጥ ቢገቡ በሕጋዊ ነጋዴው ላይ ከፍተኛ ተጽዕኖ ሊያሳድሩ የሚችሉ በርካታ ዕቃዎች በቁጥጥር ሥር እንዲውሉ ተደርጓል።</p>

<p>ወደ አገር ውስጥ በሕገ ወጥ መንገድ ሲገቡ ከተያዙት ንብረቶች መካከልም በአብዛኛው ለተለያዩ ቋሚ ዕቃዎች የሚውሉ ልዩ ልዩ መለዋወጫዎች፣ ሞባይሎች፣ ወርቅ፣ ጨርቆችና ጫማዎች እንደሚገኙበት ገልጸዋል።</p>

<p>በርካታ ዕቃዎች ለግል መጠቀሚያ በሚል ሰበብ ወደ አገር ውስጥ ይገቡ እንደነበርም ጠቁመው፤ በአሁኑ ወቅት ግን የዕቃዎቹን ባህሪይ ለመለየት በሚደረገው ቁጥጥር የንግድ ዕቃዎች ሆነው ከተገኙ እንደሚያዙ አመልክተዋል።</p>

<p>የንግድ ፈቃድ በሌላቸው ሰዎች ወደ አገር ውስጥ ሲገቡ ከተያዙት መካከል ግማሽ ሚሊዮን ብር ግምት ያለው 509 የሞባይል ቀፎዎች፣ እስከ አንድ ሚሊዮን ብር የሚገመቱ 134 የሙሽራ ቬሎዎች እንዲሁም ኮምፒውተሮች እንደሚገኙበት በምሳሌነት ጠቅሰዋል።</p>

<p>ሕገ ወጥ ናቸው ተብለው የተያዙት ንብረቶች መንግሥት ያወጣውን የፍራንኮ ቫሉታ ደንብ ተላልፈው የገቡ በመሆናቸው በዚህ ረገድ ተጠያቂ የሆኑት ግለሰቦች በፍርድ ቤት ክስ ተመስርቶባቸው ውሳኔ እየተጠባበቁ እንደሚገኙ አመልክተዋል።</p>

<p>በሕገ ወጥነት ከሚያዙት በርካታ ንብረቶች መካከል ለብልሽት የሚዳረጉ መኖራቸውን ጠቁመው፤ ኤርፖርት ጉምሩክ ይህንን ለመከላከል በወሰደው እርምጃ በኮንቴይነር እንዲቀመጡ አድርጓል ብለዋል።</p>

<p>ንብረቶቹ ይበልጥ ለብልሽት እየተዳረጉ እንዳይሄዱም በአስቸኳይ ተሽጦ በገንዘብ እንዲለወጥ በመንግሥት ትኩረት ተሰጥቶት በተወሰነው መሠረት በጨረታ ቀርበው እንዲሸጡ ለማድረግ ኤርፖርቱ ለመጋዘን ሐራጅ ሽያጭ ሁኔታዎችን እያመቻቸ እንደሚገኝ አስታውቀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 21 ቀን 1995</a></p>

</body>
</html>	














