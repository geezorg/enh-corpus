<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅርቡ ተግባራዊ የሚደረጉት አዳዲስ የፖሊስ ማዕረግ ስያሜዎችና ምልክቶች ይፋ ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቅርቡ ተግባራዊ የሚደረጉት አዳዲስ የፖሊስ ማዕረግ ስያሜዎችና ምልክቶች ይፋ ሆኑ</h2>


<p>የፌዴራል ፖሊስ ኮሚሽን ቀደም ሲል ይጠቀምበት የነበረውን ወታደራዊ ማዕረግ የሚተኩ፣ ከፖሊስ ተልዕኮና ተግባር ጋር የሚስማሙና በቅርቡ በተግባር ላይ የሚውሉ አዳዲስ የማእረግ ስያሜዎችና ምልክቶች መዘጋጀታቸውን ይፋ አደረገ።</p>

<p>ሻለቃ መኮንን ዓለማየሁ በፌዴራል ፖሊስ ኮሚሽን የወንጀል መከላከል ዋና መምሪያ ምክትል ኃላፊ ትናንት በኮሚሽኑ አዳራሽ ለጋዜጠኞች በሰጡት መግለጫ፣ በፌዴራል ፖሊስ ተልዕኮና ተግባር ጋር እንዲስማሙ ተደርገው የተዘጋጁ የቀድሞዎቹን ማዕረጐች የሚተኩ አዳዲስ የማዕረግ ምልክቶች መዘጋጀታቸውን አስታውቀዋል።</p>

<p>የማዕረግ ምልክቶቹ በቅርቡ ተግባራዊ እንደሚሆኑ የገለጹት ምክትል ኃላፊው የምልክቶቹ ይዘት ምንነትና የአለባበስ ሥርዓቱን የሚገልጽ ዝርዝር መመሪያ መውጣቱንም ተናግረዋል።</p>

<p>አዳዲስ የማዕረግ ስያሜዎችንና ዓይነቶችን ማዘጋጀት ያስፈለገው፣ በፖሊሳዊ ተግባሩ ላይ ኃላፊነትን በብቃት ለመወጣት የሚያስችል ሥራ አመራር ለመፍጠር፣ የሥራ ክፍፍልንና ቁጥጥርን ከታች ወደላይ ለማደራጀት ፣ በአባላቱ ውስጥ ጠንካራ የሥራ ዲሲፕሊን ለማስፈን፣ አገልግሎት ፈላጊው ኅብረተሰብ በየደረጃው ያሉትን የሥራ ኃላፊዎች እንዲለይ ለማስቻልና ከዓለም አቀፍ የፖሊስ አሠራር ጋር አብሮ ለመሄድ ታስቦ እንደሆነ ሻለቃ መኮንን ዘርዝረዋል።</p>

<p>የማዕረግ ምልክቶቹ የዝቅተኛ አመራር ማዕረግ፣ የመካከለኛ የከፍተኛና ስትራቴጂካዊ አመራር በሚሉ አራት ክፍሎች የተከፈሉ እንደሆነ ምክትል ኃላፊው አብራርተዋል። የማዕረጐቹ አጠራርም ከኮመን ዌልዝ ሀገራት ጋር የሚመመሳሰል ነውም ተብሏል።</p>

<p>ማዕረግ የሌላቸው የፖሊስ አባላት ፖሊስ ወይም ወታደር በሚለው መጠሪያቸው ምትል ኮንስታብል ተብለው እንዲጠሩ መወሰኑንም አስታውቀዋል። የማዕረግ ዓይነቶቹ ከረዳት ሳጅን እስከ ኮሚሽነር ደረጃ ያሉት አባላት በሥራ ላይ የሚለብሱትና የሚያደርጉት የማዕረግ ዓይነትና መለዮ መዘጋጀቱ ታውቋል።</p>

<p>ከ1983 ዓ.ም. ወዲህ በፖሊስ ሠራዊት ውስጥ የማዕረግ ዕድገት ሳይሰጥ መቆየቱን ያወሱት ሻለቃ መኮንን ፣ ከቅርብ ጊዜ ጀምሮ ግን የማዕረግ እድገት ለመስጠት የሚያስችል መመሪያ መዘጋጀቱንና ይህም ግልጽነትን የተላበሰ አሠርር ተከትሎ ተግባራዊ እንደሚሆን ተናግረዋል።</p>

<p>የፖሊስ ኮሚሽነርና ምክትል ኮሚሽነር ሆነው እንዲሠሩ በመንግሥት የሚመደቡት ሲቪሎች ቢሆኑ ወታደራዊ ማዕረጉን እንዲለብሱ ይደረጋሉ ወይ ተብሎ ለቀረበው ጥያቄ በፖሊስ አመራር ላይ የተመደቡ በመሆናቸው ማዕረጉን ሊለብሱ ይችላሉ ተብሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 14 ቀን 1995</a></p>

</body>
</html>	














