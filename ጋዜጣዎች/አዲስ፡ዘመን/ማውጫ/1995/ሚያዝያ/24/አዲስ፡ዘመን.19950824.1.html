<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አሰፋ ብሩ ከእሥር ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ አሰፋ ብሩ ከእሥር ተለቀቁ</h1>


<p>በህግ ቁጥጥር ስር የነበሩት የብሔራዊ ምርጫ ቦርድ ጽህፈት ቤት ኃላፊ አቶ አሰፋ ብሩ ተሰማ ከትናንት በስቲያ መለቀቃቸውን የፌዴራል ሥነ ምግባርና ፀረ-ሙስና ኮሚሽን አስታወቀ።</p>

<p>በኮሚሽኑ የምርመራ መምሪያ አስተባባሪ አቶ ኃይሌ በርሔ ትናንት እንደገለጹት፤ ኮሚሽኑ በፌዴራል ከፍተኛ ፍርድ ቤት የመሰረተውን ክስ ያቋረጠው አቶ አሰፋ ብሩ ለህግ ተገዥ እሆናለሁ ማለታቸውን ተከትሎ ነው።</p>

<p>እንዲሁም የብሔራዊ ምርጫ ቦርድ ጽህፈት ቤት ኃላፊ ከስራ ያባረሩትን አንድ ሰራተኛ ወደ ስራው ለመመለስና ሌሎች የኮሚሽኑን ውሳኔዎች ለመቀበል ፈቃደኛ መሆናቸውን በመግለጻቸው ነው ሲሉ አስተባባሪው ጠቁመዋል።</p>

<p>የኮሚሽኑ ዓላማ ሰዎችን ለመበቀል ሳይሆን ለማስተማር ነው ያሉት የመምሪያው አስተባባሪ፣ አላግባብ ጉዳት የደረሰበት ሠራተኛ መብቱ እንዲከበር ህጋዊ ከለላ በመስጠት የተደናቀፈ የኮሚሽኑ ስራ እንዲቀጥል ማድረግ ነው ብለዋል።</p>

<p>አስተባባሪው እንደተናገሩት አቶ አሰፋ የተላለፉት የህግ አንቀጽ የኮሚሽኑን ማቋቋሚያ አዋጅ ቁጥር 236/93 አንቀጽ 22 ቢሆንም ኃላፊው ስህተት መፈጸማቸውን በማመናቸው ፍትህን ለማፋጠን ሲባል ጉዳዩ በድርድር አልቋል።</p>

<p>ይህም የተደረገው ከስራው የተባረረው ተበዳይ ሰራተኛ ይበልጥ እንዳይጎዳ በማሰብ መሆኑን አስታውቀው በህግ ክርክር አሰራርም ክስ ከተጀመረ በኋላ በድርድር የሚፈጸሙ ጉዳዮች እንዳሉም አስረድተዋል።</p>

<p>ቀደም ሲል አቶ አሰፋ ብሩ በሰራተኛው ላይ የወሰዱትን እርምጃ እንዲቀለብሱ ኮሚሽኑ በደብዳቤ በተደጋጋሚ ሲጠይቅ መቆየቱን አስታውሰው፤ኮሚሽኑ በወቅቱ የተደራደረው አስገዳጅ ህግ መኖሩን ዘንግቶት ወይም ጉዳዩ በህጋዊ አግባብ ውሳኔ አያገኝም በሚል አይደለም ብለዋል።</p>

<p>ይልቁንም ህጉ አዲስ በመሆኑና በሁሉም ዘንድ እኩል ሰርጿል የሚል እምነት ባለመኖሩ ጉዳዩ በድርድር ማለቁን አመልክተዋል።</p>

<p>የፌዴራል የስነ ምግባርና ፀረ-ሙስና ኮሚሽንን ለማቋቋም የወጣውን አዋጅ ወደ ፊት ለማደናቀፍ የሚሞክር ማንኛውም ግለሰብ በህግ ተገቢውን ቅጣት እንዲያገኝ የማድረግ እንቅስቃሴ እንደሚቀጥል አስተባባሪው አስታውቀዋል።</p>

<p>የምርጫ ቦርዱ ኃላፊ አዋጅ ቁጥር 236/93 አንቀጽ 22 ንኡስ አንቀጽ አንድንና ስድስትን ተላልፈዋል ተብሎ የተጀመረው ክስ በፍርድ ቤት ክርክር ጥፋተኛነታቸው ቢረጋገጥ ከሁለት እስከ 15 አመት በማይበልጥ ጽኑ እስራት እንዲሁም ከሃያ አምስት ሺ ብር እስከ ሀምሳ ሺ ብር በማይበልጥ የገንዘ መቀጮ ይቀጡ እንደነበር ይደነግጋል።</p>

<p>የብሔራዊ ምርጫ ቦርድ ጽህፈት ቤት ኃላፊ አቶ አሰፋ ብሩ ስልጣናቸውን አለአግባብ በመጠቀምና በቂም በቀል ተነሳስተው ሙስናን ያጋለጠ አንድ የምርጫ ቦርድ ሠራተኛን ከሥራ እንዲባረር በማድረጋቸው ከሦስት ቀናት በፊት በህግ ቁጥጥር ሥር መዋላቸው ይታወሳል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዚያ 24 ቀን 1995</a></p>

</body>
</html>	














