<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንኮበር ቤተመንግሥት አሻራ እንዳይጠፋ ለአንድ ባለሀብት ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንኮበር ቤተመንግሥት አሻራ እንዳይጠፋ ለአንድ ባለሀብት ተሰጠ</h2>


<p>የኢትዮጵያ ዋና ከተማ ሆና ስታገለግል የነበረችው የአንኮበር ከተማ ቤተመንግስት በቀድሞው ቦታ ላይ ለኢኮ-ቱሪዝም ምቹ ሆኖ በመሥራት ላይ መሆኑን የአንኮበር ወረዳ አስተዳዳሪ ገለጹ።</p>

<p>ዋና አስተዳዳሪው አቶ ብርሃን ወልደ ሥላሴ ሰሞኑን እንደገለጹት፤ ከአፄ ምኒልክ በፊት ለበርካታ ነገሥታት መቀመጫነት ሲያገለግል የቆየውን የአንኮበር ቤተመንንግሥት ለኢኮቱሪዝም አገልግሎት ለማዋል ቦታው ለአንድ ባለሀብት ተሰጥቶ ለጐብኚዎች ምቹ በመደረግ ላይ ነው።</p>

<p>ቦታውን የተከቡት የአካባቢው ተወላጅና በኔዘርላንድ የሚኖሩት ኢንጅነር ተፈራ ራስ ወርቅ መሆናቸውን የገለጹት አቶ ብርሃን፣ የቀድሞውን ቤተመንግሥት ታሪካዊ አሻራ በሚያስተውል መልኩ ግንባታው እየተካሄደ ነው ብለዋል።</p>

<p>በወቅቱ የነበረው ቤት አሠራርና የቦታ ስያሜዎቹ እንዳለ እንደሚቀጥሉ ዋና አስተዳዳሪው ገልጸው የሦስት እንግዳ ማረፊያ አዳራሾች ግንባታ መጠናቀቁን አመልክተዋል።</p>

<p>በፀሐይ ብርሃን ኃይል የሚሰራ የመብራት አቅርቦት እና ባህላዊ ቁሳቁስ መሰራታቸውን እንዲሁም የባህላዊ ቤተ መንግሥት ሥራ እየተገባደደ እንደሚገኝ ገልጸዋል።</p>

<p>ድርጅቱ ከቤተመንግሥቱ ግንባታ ጐን ለጐን የአካባቢው ኅብረተሰብ የባለቤትነት መንፈስ እንዲሰማው ለማድረግ የተለያዩ የገቢ ማስገኛ ፕሮጀክቶችን ነድፎ እየተንቀሳቀሰ መሆኑን አቶ ብርሃን ገልጸው፤ ግንባታው በዚህ ዓመት ተጠናቆ አካባቢው ለጐብኚዎች ክፍት እንደሚሆን አስታውቀዋል።</p>

<p>ድርጅቱ በተጨማሪ ሁለት ሳተላይት ቦታዎችን በመረከብ የአካባቢውን ተፈጥሮአዊና ታሪካዊ ሁኔታውን በጠበቀ መልኩ ለመሥራት መዘጋጀቱን ዋና አስተዳዳሪው ተናግረዋል።</p>

<p>አካባቢው የአንኮበር ደንን ጨምሮ በኢትዮጵያ የመጀመሪያው የጉምሩክ አገልግሎት የተጀመረበት አልዩ አምባን የመሳሰሉ ቦታዎች ስላሉ ለቱሪስት መስህብነት ሊውሉ እንደሚችሉም ተገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 6 ቀን 1996</a></p>

</body>
</html>	














