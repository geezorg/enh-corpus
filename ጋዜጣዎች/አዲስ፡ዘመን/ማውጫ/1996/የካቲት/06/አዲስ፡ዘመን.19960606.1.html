<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዓለም ገበያ የቡና ንግድ ሥርዓትን እንዲሻሻል የሚጠይቅ "ታላቅ ድምፅ" የተሰኘ ዘመቻ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዓለም ገበያ የቡና ንግድ ሥርዓትን እንዲሻሻል የሚጠይቅ "ታላቅ ድምፅ" የተሰኘ ዘመቻ ተጀመረ</h2>


<p>በዓለም አቀፍ ገበያ ውስጥ ያለው ሚዛናዊ ያልሆነ የቡና ንግድ ሥርአት እንዲስተካከል የሚጠይቅ "ታላቅ ድምፅ" የተሰኘ ዘመቻ መጀመሩ ተገለጸ። የዓለም የቡና ገበያ ዋና ባለመሻሻሉ ምክንያት ገበሬዎች የማምረት ሥራቸውን ወደሌላ ለመቀየር መገደዳቸው ተጠቆመ።</p>

<p>ኦክስፋም ኢንተርናሽናል፣ የይርጋጨፌና የሲዳማ ቡና አብቃይ ገበሬዎችን ኅብረት ሥራ ዩኒየኖች ተወካዮች ትናንት በጋር ለጋዜጠኞች በሰጡት መግለጫ እንዳስታወቁት ሰኞ በሚጀመረው የአፍሪካ፣ የካሪቢያን፣ የፓስፊክ (ኤስፒ) ና የአውሮፓ ኅብረት ፓርላማዎች ጥምረት ሰባተኛ ጉባዔ ላይ "ታላቅ ድምፅ" የተሰኘው ዘመቻ መልዕክት ይቀርባል።</p>

<p>የኦክስፋም ኢንተርናሽናል ተጠሪ አቶ አበራ ቶላ በበኩላቸው "የታላቁ ድምፅ ዘመቻ የንግድ ግብይት ሥርአት ይለወጥ ፣ ለቡና ተገቢው ክፍያ ይከፈለን" የሚል መልዕክት እንዳለው ገለጸው፣ ይህንንም መልዕክት የሚያሰሙ ከ160 ሺ በላይ አርሶ አደሮች ፊርማ መሰባሰቡን አስታውቀዋል።</p>

<p>በጉባኤው መክፈቻ ላይ ይህንኑ ድምጽ ለማሰማት መዘጋጀታቸውን የገለጹት አቶ አበራ በዕለቱም ጠላቅይ ሚኒስትር መለስ ዜናዊና ሌሎችም ከፍተኛ የሀገር ውስጥና የውጭ ባለሥልጣናት ፊርማቸውን እንዲያሰፉ የሚጠይቅ መሆኑን አመልክተዋል።</p>

<p>በዓለም ላይ ያለው የግብይት ስርአት ለአንድ ወገን ያደላ መሆኑን አቶ አበራ ገልጸው፣ የዕድሉ ተጠቃሚዎች የበለፀጉ ሀገሮች ብቻ መሆን አይገባቸውም ብለዋል። በድህነት ላይ ላሉ ሀገሮች እርዳታ ከመስጠት ይልቅ የግብይት ሥርዓቱ ቢሻሻል ራሳቸውን ማቋቋምና መበልፀግ የሚችሉበት ሁኔታ ሊፈጠር እንደሚችልም አስታውቀዋል።</p>

<p>የበለፀጉ ሀገሮች ለገበሬዎቻቸው የሚሰጡትን ድጎማ አቁመው እንደሌላው በራሳቸው ተወዳዳሪ እንዲሆኑ ማድረግ ይኖርባቸዋል ያሉት አቶ አበራ የተወሰኑ ምርቶችን ብቻ በማቅረብ በተለይም አንድ እቃ ብቻ በማምረት ላይ ለተሰማሩ ድሃ ሀገሮች አስተማማኝ የገበያ ሁኔታ መፍጠር እንደሚገባ ጠቁመዋል።</p>

<p>የሲዳማና የይርጋ ጨፌ የቡና አብቃይ ገበሬዎች ኅብረት ሥራ ዩኒየኖች ኃላፊዎች አቶ አሸናፊ አርጋውና አቶ ዩሴፍ ወርቁ በበኩላቸው እንደተናገሩት የቡና አምራች ገበሬዎች በዋጋ መውደቅ ምክንያት እርሻቸውን ወደሌላ እየለወጡ ነው።</p>

<p>ዩኒየኖቹ በተቻለ መጠን እንቅስቃሴ በማድረግ የአርሶ አደሩን የቡና ምርት በመግዛት ለውጭ ገበያ በማቅረብ ላይ መሆናቸውን ጠቅሰው፣ በሁለቱ ዩኒየኖች ከ124ሺ በላይ አባወራዎች መታቀፋቸውን አስታውቀዋል።</p>

<p>የዓለም ገበያ ሥርዓት እንዲሻሻል የሚጠይቀው "የታላቁ ድምፅ" ዘመቻ ትናንት መጀመሩንና ወደፊትም ታዋቂ ስፖርተኞችን፣ የኪነጥበብ ባለሙያዎችን፣ ታዋቂ ሰዎችንና ሌሎችንም በማካተት መልዕክቱን ለዓለም ሕዝቦችና መንግሥታት የማስተጋባቱ እንቅስቃሴ ተጠናክሮ የሚቀጥል መሆኑን የዝግጅቱ አስተባባሪዎች ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 6 ቀን 1996</a></p>

</body>
</html>	














