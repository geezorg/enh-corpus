<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለካንሰር መንስዔ የሚሆን ንጥረ ነገር ይዟል የተባለው የዳቦ ግብዓት እስኪጣራ ሊታገድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ካንሰር መንስዔ የሚሆን ንጥረ ነገር ይዟል የተባለው የዳቦ ግብዓት እስኪጣራ ሊታገድ ነው</h2>


<p>የካንሰር በሽታን ያስከትላል በመባሉ በምግብ ነክ ምርቶች ውስጥ እንዳይገባ በብዙ ሀገሮች እገዳ የተደረገበት ንጥረ ነገር ያለው የዳቦ ማሻሻያ ግብአት (ብረአድ ኢምፕሮቨር) ለገበያ ስለመዋሉ ጥቆማ የደረሰው የጤና ጥበቃ ሚኒስቴር ስርጭቱን ለመግታት ከትናንት በስቲያ እንቅስቃሴ መጀመሩን አስታወቀ።</p>

<p>በኢትዮጵያ ውስጥ ለዳቦና ለዳቦ ግብአት የተዘጋጀ ደረጃ የለም ያለው የኢትዮጵያ የጥራትና ደረጃዎች መዳቢ ባለሥልጣን በግብአቱ ውስጥ አለ የተባለው ንጥረ ነገር ለጤና ጎጂ መሆን አለመሆኑን የማረጋገጥ ሥራ እንደማይመለከተው ገልጿል።</p>

<p>በገበያ ላይ ውሎ የዳቦ መጋገሪያ ድርጅቶች እየተጠቀሙበት የሚገኘውና ዩሬካ (ኤኡረካ)በሚል ስያሜ የሚጠራው የዳቦ ማሻሻያ ግብአት "የካንሰር በሽታ የሚያስከትል ፓታሽየም ብሮሜት የተባለ አደገኛ ንጥረ ነገር የያዘ መሆኑን በራሳችሁ ባለሙያዎች እንድታጣሩ እንጠይቃለን" በሚል ለጤና ጥበቃና ለጥራትና ደረጃዎች ባለሥልጣን ጥያቄ ያቀረቡ ፔትራም የተባለ ኃላፊነቱ የተወሰነ የግል ኩባንያ እንደሆነም ታውቋል።</p>

<p>የዳቦ ማሻሻያ ግብአት ጥራት ያለው ዳቦ ለማምረት በዱቄት ውስጥ የሚጨመር ግብአት ሲሆን፣ ዩሬካ በሚል ስያሜ የሚጠራውን የዳቦ ማሻሻያ ግብአት "ወደ ሀገር አስገብተው ያከፋፍላሉ" የተባሉት ነጋዴ "የማከፋፍለው የዳቦ ግብአት ከፖታሽየም ብሮሜት ነፃ ነው" ከማለት በስተቀር ለሌሎች ጥያቄዎቻችን ምላሽ ሊሰጡን አልፈቀዱም።</p>

<p>ዩሬካ በተባለው የዳቦ ማሻሻያ ግብአት ውስጥ ፓታሽየም ብርሜት እንዳለ በራሱ ባለሙያዎች እንዲያረጋግጥ እንዲሁም ለምግብነት ቢውል የሚያስከትለው ጉዳት ምን እንደሆነና የተጠቀሰውን ንጥረ-ነገር የያዙ ምግብ ነክ ምርቶችን በኢትዮጵያ ውስጥ ለገበያ ማቅረብ ይቻል እንደሆነ በ13/5/95 ዓ.ም በደብዳቤ ጥያቄው ያቀረበው በጤና ጥበቃ ሚኒስቴር ለሐይጂንና አካባቢ ጤና አገልግሎት መምሪያ ነው። መምሪያው የዳቦ ማሻሻያ ግብዓቱን ወደ ፓስተር ልኮ ለማስመርመር ቢያስብም የመፍተሻ ዘዴው ባለመኖሩ ጉዳዩን ማረጋገጥ አለመቻሉን የመምሪያ ኃላፊው አቶ ወርቁ ገብረሥላሴ ገልፀዋል።</p>

<p>አቶ ወርቁ ፣ ንጥረ ነገሩ ለጤና ጉዳት እንዳለው የሚያመለክቱ መረጃዎች መታየት የጀመሩት በ1992 ዓ.ም እንደሆነ አውስተው፤ በኢትዮያ ተቀባይነት ያላቸው ዓለም አቀፍ ድርጅቶች በጉዳዩ ላይ ያላቸውን አቋም ለማጣራት ጥረት በማድረግ ላይ መሆናቸውን ገልጸዋል። ይሁንና በጉዳዩ ላይ አስተያየት እንዲሰጡን የጠየቅናቸው አንድ ባለሙያ ፖታሽየም ብርሜት በኢትዮጵያ ገበያ ውስጥ እንዳይውል ከታገደ ከአሥር ዓመት በላይ ሆኖታል ብለዋል።</p>

<p>ዩሬካ በሚል ስያሜ በሚጠራው የዳቦ ግብአት ፖታሽየም ብሮሜት መኖር አለመኖሩ በውል እንዲረጋገጥ ምንጩን፣ አስመጪውን አካል፣ ወደ ሀገር ውስጥ የገባውን መጠን ለማወቅና ከገበያ ታግዶ እንዲቆይ ለማድረግ መወሰኑን አቶ ወርቁ ገልጸዋል።</p>

<p>በሌላ በኩል የኢትዮጵያ የጥራትና ደረጃዎች መዳቢ ከዝግጅት ክፍላችን ለቀረበለት ጥያቄ በሰጠው ምላሽ፣ ዩሬካ በተሰኘው የዳቦ ግብአት ውስጥ ለጤና ጎጂ ነው የተባለው ንጥረ ነገር መኖር አለመኖሩ እንዲረጋገጥ የፔትራም ኩባንያ ጥያቄ ማቅረቡን ገልጿል። ነገር ግን የመፈተሻ ዘዴው ባለመገኘቱ ፍተሻውን ለማከናወን አለመቻሉን በደብዳቤ አሳውቀናል ሲሉ የህዝብ ግንኙነትና ትምህርት ኃላፊው አቶ ሲሳይ አሰፌ ጠቁመዋል። አያይዘውም፣ በአሁኑ ሰዓት ዳቦንና የዳቦ ግብአትን በሚመለከት በኢትዮጵያ የተዘጋጀ የደረጃ መስፈርት እንደሌለ አመልክተው በአሁኑ ወቅት ዳቦና የዳቦ ግብአት የኢትዮጵያ ደረጃ ያልተዘጋጀላቸው በመሆኑ ጉዳዩ መሥሪያ ቤታችንን የሚመለከት አይደለም ሲሉ ምላሽ ሰጥተውናል።</p>

<p>ይህ በእንዲህ እንዳለ በጤና ጥበቃ የሃይጅንና የአካባቢ ጤና አገልግሎት ግብአቱ እንዴት እንደገባ ለማረጋገጥና ከጉምሩክ መረጃ ለማግኘት ከትናንት በስቲያ እንቅስቃሴ መጀመሩን ገልጿል።</p>

<p>አቶ አብዱራህማን ያሲን በዲክላራሲዮን ቁጥር (ዸች.ኞ 25 43፣ በቀን 28/12/95) 400 ከረጢት ወይም 100 ኩንታን የሚመዝን እርሾ በሚል ያስገቡት ምርት እንዳለ ከጉምሩክ የተገኘው መረጃ ያመለክታል።</p>

<p>ዩሬካ በተሰኘው የዳቦ ግብአት ላይ ፍተሻ እንዲደረግ የጠየቀው ፔትራም የተባለው ኩባንያ መሆኑን አቶ ወርቁ ጠቁመው፣ ኩባንያው የዳቦ ማሻሻያ ግብአት ከፈረንሳይ ሀገር የሚያስመጣ መሆኑና መስሪያ ቤታቸው በፍተሻ ባያረጋግጥም ማሸጊያው ላይ "ከፓታሽየም ብሮሜት ነፃ ነው" የሚል ጽሑፍ ያለበት መሆኑን ጠቅሰዋል። አያይዘውም፤ ወደፊቲ ወደ ሀገር ውስጥ በሚገቡት ምግብ ነክ ምርቶች ላይ ብርቱ ጥንቃቄ ማድረግ እንደሚገባ አመልክተዋል።</p>

<p>ዩሬካ የተሰኘው የዳቦ ግብአት እንዲፈተሽ፣ ፈረንሳይ ለሚገኘው "ሌሳፍሬ" ኩባንያ ልከውት እንደነበር የገለጹት የፔትራም ኩባንያ የሽያጭ ሠራተኛ አቶ ዓለማየሁ መሻሻ፤ "ሌሳፍሬ ባደረገው ፍተሻ በግብዓቱ ውስጥ ፖታሽየም ብሮሜት እንዳለ ከመረጋገጡ ባሻገር፣ በሌሳፍሬ አማካይነት ለዓለም አቀፉ የጥራት ደረጃዎች ተቆጣጣሪ ባለሥልጣን (ጽጝጽ) ተልኮ በዩሬካ እሽጎች ውስጥ ከፍተኛ መጠን ያለው ፖታሽየም ብሮሜት መገኘቱ ተረጋግጧል" ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 15 ቀን 1996</a></p>

</body>
</html>	














