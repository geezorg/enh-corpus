<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አትሌት ኃይሌ ገብረስላሴ የዓመቱን ፈጣን ሰዓት አስመዘገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አትሌት ኃይሌ ገብረስላሴ የዓመቱን ፈጣን ሰዓት አስመዘገበ</h2>


<p>ለ17 ጊዜያት አዲስ የዓለም ክብረወሰን በማስመዝገብ የሚታወቀው አትሌት ኃይሌ ገብረስላሴ ባለፈው እሁድ ጀርመን ውስጥ በተካሄደው የ3 ሺህ ሜትር የቤት ውስጥ ሩጫ ውድድር የዓመቱን ፈጣን ሰዓት በማስመዝገብ አድናቆትን አትርፏል።</p>

<p>የዓለም ምርጥ አትሌቶች በተካፈሉበት የሩጫ ውድድር አትሌት ኃይሌ ገብረ ሥላሴ 1ኛ በመውጣት የወርቅ ሜዳሊያ ባለቤት የሆነው ርቀቱን በ7 ደቂቃ 28 ነጥብ 29 ሴኮንድ በመፈጸም ነው። ከአትሌት ኃይሌ በ10 ሴኮንድ ዘግይቶ ሁለተኛ የወጣው ሌላው ኢትዮጵያዊ አብዮት አባተ መሆኑ ታውቋል። በዚህ ውድድር ላይ አብዮት ሁለተኛ ይውጣ እንጂ እስከ ዛሬ ድረስ ካስመዘገባቸው ሰዓቶች ሁሉ የተሻለ በመሆኑ ወደፊት የኦሊምፒክ ሚኒማን ለማሟላት ለሚያደርገው ጥረት አበረታች ውጤት ነው ተብሏል።</p>

<p>በተመሳሳይ ጀርመን ውስጥ በተካሄደው የአንድ ሺ 500 ሜትር የሴቶች ሩጫ ውድድር ዕውቋ አትሌት ቁጥሬ ዱለቻ በ4 ደቂቃ ከ01 ሴኮንድ በመግባት የወርቅ ሜዳሊያ ባለቤት ሆናለች።</p>

<p>በሌላ በኩል አሜሪካ አርካንሳስ ከተማ በተካሄደው የ800 ሜትር ሩጫ አትሌት ብርሃኑ ዓለሙና አትሌት መስከረም ለገሰ የወርቅ ሜዳሊያ ባለቤት ሆነዋል። አትሌት ብርሃኑ በውድድሩ አሸናፊ ከመሆኑ ባሻገር አንድ ደቂቃ ከ45 ሴኮንድ በማስመዝገብ ለአቴንስ ኦሊምፒክ መሳተፍ የሚያስችለው ሰዓት /ማኒማ/ ማሟላቱን የኢትዮጵያ አትሌቲክስ ፌዴሬሽን ቋሚ ዋና ፀሐፊ አቶ ኪሮስ ነጋ ገልጸዋል። አትሌት መስከረም ለገሠ ያስመዘገበችው ሁለት ደቂቃ ከ01 ሴኮንድ በጣም ጥሩ ሰዓት በመሆኑ በአቴንስ ኦሊምፒክ ላይ በሁለቱም ፆታ በአጭር ርቀት ለመካፈል የሚያስችል ዕቅድ መያዙን ቋሚ ዋና ፀሐፊው አመልክተዋል።</p>

<p>እንዲሁም በዚህ ሥፍራ በተካሄደው የሴቶች የ3 ሺህ ሜትር ሩጫ ወጣቷ አትሌት ስንታየሁ እጅጉ በ8 ደቂቃ ከ55 ሴኮንድ 1ኛ መውጣቷ አስደናቂ ውጤት መሆኑን አቶ ኪሮስ ገልጸዋል። አትሌት መስከረም ለገሠና አትሌት ስንታየሁ እጅጉ ከሁለት ሳምንታት በፊት በተደረጉ የተለያዩ ውድድሮች ከማሽነፋቸው በተጨማሪ በአቴንስ ኦሎምፒክ የተሻለ ውጤት ለማስመዝገብ በሚደረገው ጥረት እያሳዩ ያሉት ትጋት ለሌሎች አትሌቶችም አርአያ ሊሆን እንደሚገባ አስገንዝበዋል።</p>

<p>የፌዴሬሽኑ የቴክኒክ ክፍል ኃላፊ አቶ እንዳልክ ቀለመወርቅ በበኩላቸው እንደገለጹት፣ በአጭር ርቀት ጥሩ ውጤት ያስመዘገቡት አትሌቶች የአቋም መዋዠቅ ካላጋጠማቸው በስተቀር በኦሊምፒክ አበረታች ውጤት ሊያስመዘግቡ ይችላሉ።</p>

<p>ኢትዮጵያ በኦሎምፒክ በአጭር ርቀት የጐላ ተሳትፎ እንደሌላት የገለጹት አቶ እንዳልክ፤ ዘንድሮ ግን የአቴንስ ኦሊምፒክ ላይ ለመካፈል የሚያስችል ስልት በመቀየሱና አትሌቶችም ጥሩ ውጤት ማሳየት በመጀመራቸው በኦሊምፒክ ለመካፈል የሚያስችለው ዝግጅት ተጠናቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 10 ቀን 1996</a></p>

</body>
</html>	














