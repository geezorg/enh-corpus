<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካን ጉዳይ የሚከታተል ዓለም አቀፍ ኮሚሽን ሊቋቋም ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካን ጉዳይ የሚከታተል ዓለም አቀፍ ኮሚሽን ሊቋቋም ነው ተባለ</h2>


<p>የአፍሪካን ችግሮች በማጥናት የመፍትሔ ሃሳቦችን የሚያመላክት አንድ ዓለም አቀፍ ኮሚሽን በማቋቋም ላይ መሆናቸውን የእንግሊዙ ጠቅላይ ሚኒስትር ቶኒ ብሌር አስታወቁ።</p>

<p>ብሌር ከትናንት በስቲያ በሰጡት መግለጫ ከሁሉም ነገር በላይ በአህጉሪቱ የተንሰራፋውን ድህነት ለመዋጋት ለሚደረገው ጥረት ቅድሚያ እንዲሰጥ ለማድረግም ቃል ገብተዋል።</p>

<p>አፍሪካ ባለፉት 25 ዓመታት ጊዜ ውስጥ እጅግ በከፋ ድህነት ውስጥ የተዘፈቀች ብቸኛ አህጉር መሆንዋን ጠቅላይ ሚኒስትር ብሌይር መግለጻቸውን ሬውተርስ ከለንደን ዘግቧል።</p>

<p>ጠቅላይ ሚኒስትሩ እንዳሉት እንደ አውሮፓ አቆጣጠር በመጪው ዓመት በሚካሄደው የቡድን ስምንት አገሮች ጉባዔ ላይ ከሌሎች አባል አገራት መሪዎች ጋር በመሆን የአፍሪካን ያለፈ፣ የአሁንና የወደፊት ሁኔታዎች በአዲስ መልክ ለመቃኘት የሚያስችል ኮሚሽን ለመሰየም ወስነዋል።</p>

<p>የእንግሊዝን ዓለም አቀፍ የልማት ሚኒስትር ሚስተር ሂላሪ ቤንና ታዋቂውን የፓፕ ሙዚቃ ተጫዋች ሰርቦብ ጊልዶፍን ጨምሮ ከፖለቲካ ሰዎች፣ ከበለጸጉ አገራትና ከአፍሪካ በተውጣጡ ታዋቂ ግለሰቦች አማካኝነት የሚቋቋመው ይኸው ኮሚሽን እንደ አውሮፓ አቆጣጠር በመጪው ዓመት ፀደይ ላይ ጉዳዩን አስመልክቶ አጠቃላይ ግምገማ ያቀርባል። </p>

<p>ቦብ ጊልዶፍና ሚስትር ቤን ለጋዜጠኞች እንደገለጹት፤ ኮሚሽኑ ከዓለም ባንክ፣ ከተባበሩት መንግሥታት ድርጅትና ከተለያዩ የትምህርትና ምርምር ተቋማት ጋር በመሆን በአፍሪካ ኢኮኖሚ ጤና ግጭት መከላከያና አካባቢ ሁኔታዎች እንዲሁም ኤች.አይ.ቪ/ኤድስን በተመለከቱ ጉዳዮች ዙሪያ አብሮ ይሰራል።</p>

<p>ይህ የጠቅላይ ሚኒስትሩ ዕቅድ በብዙዎች መንግሥታዊ ያልሆኑ ዓለም አቀፍ ድርጅቶች ዘንድ ተቀባይነት በማግኘት ላይ መሆኑንም ዘገባው አመልክቷል።</p>

<p>የተባበሩት መንግሥታት ድርጅት እንደ አውሮፓ አቆጣጠር በ2000 ላይ በአፍሪካ የተንሰራፋውን ድህነት በ2015 ዓመት በግማሽ ለመቀነስ የነደፈው የልማት ፕሮግራም የእስካሁን ውጤት የሚያበረታታ አለመሆኑን ታዛቢዎች ይገልጻሉ።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 20 ቀን 1996</a></p>

</body>
</html>	














