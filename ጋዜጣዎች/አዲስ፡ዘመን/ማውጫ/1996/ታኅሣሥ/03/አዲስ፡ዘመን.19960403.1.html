<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ጅቡቲ ምድር ባቡር ድርጅትን ወደ ግል ይዞታ ለማዛወር ዓለም አቀፍ ጨረታ ሊካሄድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ጅቡቲ ምድር ባቡር ድርጅትን ወደ ግል ይዞታ ለማዛወር ዓለም አቀፍ ጨረታ ሊካሄድ ነው</h2>


<p>የኢትዮ-ጅቡቲ የምድር ባቡር ድርጅትን ከመንግሥታት ይዞታነት ወደ ግል ለማዛወር እንዲቻል ዓለም አቀፍ ጨረታ ለማካሄድ እንዲቻል ዓለም አቀፍ ጨረታ ለማካሄድ ዝግጅቱን እያከናወነ እንደሚገኝ የድርጅቱ ዋና ሥራ አስኪያጅ አስታወቁ።</p>

<p>ዋና ሥራ አስኪያጁ አቶ አብርሃ ሃብተዝጊ ሰሞኑን እንደገለጹት፣ ከ100 ዓመታት በላይ በፈረንሳይና ኢትዮጵያ እንዲሁም በጅቡቲና ኢትዮጵያ መንግሥታት ይተዳደር የነበረውን የምድር ባቡር ድርጅት ለግል ባለሀብቶች ለመሸጥ "ሂሩብ ኢንተርናሽናል ኮንሰርቲየም" በተባሉ ሦስት የውጭ አማካሪዎች ህብረት አማካይነት ጥናቱ እየተካሄደ ነው።</p>

<p>በኢትዮጵያና ጅቡቲ መንግስታት ቦርድ አመራሮች ውሳኔ ድርጅቱን ለግል ባለሃብቶች ለመሸጥ የተፈለገው በተሻለ ካፒታል፣ ቴክኖሎጂና የሰው ኃይል የላቀ አገልግሎት በማበርከት አገሪቱ በትራንስፖርቱ ዘርፍ ይበልጥ ተጠቃሚ ለማድረግ ታስቦ እንደሆነ አስታውቀዋል።</p>

<p>በአሁኑ ወቅት የምድር ባቡር በጎታች ፋርጎዎችና በሃዲድ እርጅና ሳቢያ ለተጠቃሚው ተገቢውን አገልግሎት መስጠት እንዳልተቻለ ዋና ሥራ አስኪያጁ ገልጸው፤ አገሪቱ ከጅቡቲ በየዓመቱ ከምታስገባቸው 3 ነጥብ 3 ሚሊዮን ቶን ዕቃዎች መካከል ምድር ባቡር ድርጅት እያመላለስ ያለው 10 በመቶ ያህሉን ብቻ እንደሆነ አስረድተዋል።</p>

<p>የምድር ባቡር ወደ ግል ቢዛወር ዓለም ከደረሰበት ፈጣን የባቡር ቴክኖሎጂ የዕድገት ደረጃና የሰለጠነ የሰው ኃይልን በመጠቀም በ10 ዓመታት ውስጥ በየዓመቱ 50 በመቶ ጭነት በምድር ባቡር ወደ አገሪቱ ማመላለስ የሚቻልበት ሁኔታ እንደሚፈጠር አቶ አብርሃ ገልጸዋል።</p>

<p>የዓለም አቀፍ ሽያጭ ጥናቱን በመጪው ሰኔ የሚጠናቀቅ በመሆኑ የሽያጭ ሂደቱ በቅሩብ እንደሚከናወን ዋና ሥራ አስኪያጁ አስታውቀዋል።</p>

<p>ይሁንና ድርጅቱ ወደ ግል ይዞታነት ከመዛወሩ በፊት ከላሳሳራ እስከ የረር 114 ኪሎ ሜትር ሃዲድ የተጎዳ በመሆኑ ሙሉ በሙሉ እንደሚቀየር አቶ አብርሃ ገልጸው፣ ለሃዲድ መልሶ ግንባታ የአውሮፓ ህብረት የ40 ሚሊዮን ዩሮ እርዳታ የፈቀደ በመሆኑ ግንባታው በቅርቡ እንደሚጀመር ገልጸዋል።</p>

<p>የኢትዮጵያ ጅቡቲ ምድር ባቡር ድርጅት 781 ኪሎ ሜትር የሃዲድ መስመር ያለው ሲሆን፣ 681 ኪሎ ሜትሩ በኢትዮጵያ፣ 100 ኪሎ ሜትር ደግሞ በጅቡቲ ምድር እንደሚገኝ ዋና ሥራ አስክያጁ ገልጸው፣ ምድር ባቡር 35 ጣቢያዎች፣ 14 ጎታችና 40 ጋሪዎች እንዳሉት ተናግረዋል።</p>

<p>ድርጅቱ ከአፍሪካ ትልቅ የተባለለትን ወርክሾፕ በድሬዳዋ ከተማ ያለው ሲሆን፣ በሁለቱም አገሮች ወደ 3 ሺህ የሚደርሱ ሠራተኞች እንዳሉትም ከዋና ሥራ አስኪያጁ ገለጻ ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 3 ቀን 1996</a></p>

</body>
</html>	














