<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የመንግሥታቱን ድርጅት የፀረ ሙስና ስምምነት ፈረመች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የመንግሥታቱን ድርጅት የፀረ ሙስና ስምምነት ፈረመች</h2>


<p>ኢትዮጵያ የተባበሩት መንግሥታትን የፀረ ሙስና ስምምነት መፈረሟን የውጭ ጉዳይ ሚኒስቴር አስታወቀ።</p>

<p>ሚኒስቴሩ በካናዳ ኦታዋ የኢትዮጵያ ኤምባሲን ጠቅሶ ትናንት እንዳስታወቀው ኢትዮጵያ ስምምነቱን የፈረመችው በተባበሩት መንግሥታት ድርጅት የመድኃኒትና ወንጀል ነክ ጉዳይ ጽሕፈት ቤት አዘጋጅነት ሰሞኑን ለሦስት ቀናት በሜክሲኮ ሜርዳ ከተማ በተካሄደው ጉባዔ ላይ ነው።</p>

<p>የተባበሩት መንግሥታት ድርጅት የፀረ ሙስና ስምምነት ተብሎ በተሰየመው ጉባዔ ላይ ስምምነቱን ኢትዮጵያን በመወከል የፈረሙት በካናዳ የኢትዮጵያ ልዩ መልዕክተኛና ባለሙሉ ሥልጣን አምባሳደር ዶክተር ብርሃኑ ዲባባ ናቸው።</p>

<p>በጉባኤው ላይ ከተካፈሉት 109 ሀገሮች መካከል 95ቱ ስምምነቱን መፈረማቸውንና ከእነዚህም ውስጥ ኬንያ የመጀመሪያዋ አገር መሆኗን ሚኒስቴሩ ገልጿል።</p>

<p>አምባሳደር ዶክተር ብርሃኑ ለጉባዔው ባደረጉት ንግግር እንደገለፁት በኢትዮጵያ መንግሥት በኩል የፌዴራል ሥነ ምግባርና ፀረ ሙስና ኮሚሽን በህግ ከተቋቋመ ጊዜ ጀምሮ ያለ አግባብ የህዝብና የመንግስት ንብረት በመውሰድም ሆነ በማሸሽ በአገር ምጣኔ ሀብትና ማህበራዊ ችግር በፈጠሩና በሚፈጥሩ ግለሰቦችና ቡድኖች ላይ ህጋዊ እርምጃ በመውሰድ ላይ ነው።</p>

<p>በሙስና ተግባር የሚሰማሩ ግለሰቦችና ቡድኖች ላይ የጋራ እርምጃ ለምወሰድ የተረቀቀውና ዓለም አቀፍ ስምምነት ኢትዮጵያ መፈረሟ ለዓለም አቀፍ ህጐች ተገዥ በመሆን ግንባር ቀደም ከሆኑት አገሮች እንደሚያስመድባት ሚኒስቴሩ ገልጿል።</p>

<p>ስብሰባው ለኢትዮጵያ የመጀመሪያ አለመሆኑንና ቀደም ሲል በተደረጉት የቅድመ ዝግጅት የሥነ ምግባርና ፀረ ሙስና ዓለም አቀፍ ስብሰባዎች ላይ በፌዴራል የፀረ ሙስና ኮሚሽንና በውጭ ጉዳይ ሚኒስቴር አማካይነት ከመካፈሏ ባሻገር ከሌሎች አገሮች ጋር ልምድ መለዋወጧን አስታውሷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 13 ቀን 1996</a></p>

</body>
</html>	














