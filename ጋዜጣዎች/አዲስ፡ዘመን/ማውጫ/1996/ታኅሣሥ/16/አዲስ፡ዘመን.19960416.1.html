<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ፕሪሚየር ሊግ ትራንስ ሙገርና ቡና ከ1ኛ እስከ 3ኛ ያሉትን ደረጃዎች ይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ፕሪሚየር ሊግ ትራንስ ሙገርና ቡና ከ1ኛ እስከ 3ኛ ያሉትን ደረጃዎች ይዘዋል</h2>


<p>የኢትዮጵያ ፕሪሚየር ሊግ እግር ኳስ ሻምፒዮና 7ኛ ጨዋታ ከትናንት በስቲያ በተካሄዱ አስምት ግጥሚያዎች ተጠናቋል። በዚሁ መሠረት አዲስ አበባ ላይ ኢትዮጵያ ባንኮች ቅዱስ ጊዮርጊስን 1ለ0፣ ወንጂ ላይ ኢትዮጵያ ቡና ወንጂ ስኳርን 3ለ2፣ አሰላ ላይ ሙገር ሲሚንቶ መድንን 1ለ0፣ ሐረር ላይ መብራት ኃይል ሀረር ቢራን 3ለ1 ሲረቱ በአዋሳ ደግሞ አዋሳ ከነማ ከአዳማው ከነማ 1ለ1 ተለያይተዋል። በ7ኛው ጨዋታ ውጤት መሠረት ትራንስ በ16 ነጥብ ሲመራ ሙገር በ15 ኢትዮጵያ ቡና በ12 3ኛ ሆነዋል።</p>

<p>አዲስ አበባ ላይ ባንኮችና ጊዮርጊስ ያካሄዱት ጨዋታ ግጭትና የማስጠንቀቂያ ካርዶች በብዛት የታዩበት ሲሆን፣ የጊዮርጊሱ ጌቱ ተሾመ ተጨዋች ተማትተዋል በሚል በቀይ ካርድ ከሜዳ ተወግዷል። ሁለቱም ክለቦች ግብ ለማስቆጠር ሦስት ነጥብ ይዘው ለመውጣት ችለዋል።</p>

<p>የኃይል አጨዋወት አመዝኖ በታየበት የወንጂና ቡና ግጥሚያ አንድ ለባዶ እየመራ እረፍት የወጣው የወንጂ ስኳር ቡድን በበረኛው ስህተት ተሸንፎ ለመውጣት መገደዱን የኢዜአ ዘገባ አመልክቷል።</p>

<p>በሰለሞን ግርማ፣ አልመዲን መሐመድና ቢኒያም አሰፋ ጥሩ ጥሩ ሙከራዎችን አድርገው በ22ኛው ደቂቃ በሰለሞን ግርማ አማካኝነት ግብ ማስቆጠር የቻለው የወንጂ ስኳር ቡድን በመጀመሪያው ግማሽ ጨዋታ በኳስ አያያዝ፣ ተረጋግቶ በመጫወትና በአንድ ሁለት ቅብብል ወደ ግብ በመድረስ የተሻለ ነበር።</p>

<p>ቡናዎች አጀማመራቸው ጥሩ ቢሆንም አርቢትሩ ያፀደቁት ግብ ከጨዋታ ውጪ የተቆጠረ ነው በማለት ተጫዋቾች እልህ ውስጥ መግባታቸው ጨዋታቸውን አበላሽቶባቸዋል።</p>

<p>ከእረፍት በኋላ አንጻራዊ መረጋጋት የታየበት የቡና ቡድን ከተጋጣሚው ቡድን ጋር የተመጣጠነ እንቅስቃሴ በማድረግ ላይ እንዳለ የወንጂው በረኛ በፈጠረው ስህተት ሳምሶን ሚካኤል በ59ኛው ደቂቃ ቡድኑን አቻ ያደረገች ግብ ከመረብ አሳርፏል።</p>

<p>የወንጂ ቡድን ተጨዋቾች በተቆጠረባቸው ግብ ተደናግጠው በመጨቃጨቅ ላይ እንዳሉ አንድ ደቂቃ ባልሞላ ጊዜ ውስጥ የቡናው አሸናፊ ግርማ ቡድኑን እንዲመራ ያስቻለችውን ሁለተኛ ግብ አስቆጥሯል።</p>

<p>በሜዳውና በደጋፊው ፊት የሚጫወተው የወንጂ ስኳር ቡድን አቻ ለመሆን ጫና ፈጥሮ በመጫወት በ17ኛው ደቂቃ በቢኒያም አሰፋ አማካኝነት ለቡድኑ ሁለተኛዋን ግብ ማስቆጠር ችሎ ነበር።</p>

<p>ይሁን እንጂ ከእረፍት መልስ ተቀይሮ የገባው የቡናው ፋሲካ ሲማ በ82ኛው ደቂቃ ቡድኑ አሸንፎ የወጣበትን ሦስተኛዋን ግብ በማስቆጠሩ ወንጂዎች ተሸነፎ መውጣት የግድ ሆኖባቸዋል።</p>

<p>ከቡና ተጨዋቾች መካከል የዳኛን ውሳኔ በመቃወምና በአደገኛ አጨዋወት አምበሉ አንተነህ አላምረው፣ ዩናስ ግርማ በረኛው ሳዳት ጀማልና አሸናፊ ግርማ የማስጠንቀቂያ ካርድ ተሰጥቷቸዋል።</p>

<p>በአሰላ አረንጓዴው ስታዲየም የተካሄደው የሙገርና መድን ጨዋታ የረባ እንቅስቃሴ ሳይታይበት ሙገር ባስቆጠራት አንድ ግብ ጨዋታውን ተፈጽሟል።</p>

<p>በመጀመሪያው ግማሽ የጨዋታ ክፍለ ጊዜ መድን የተሻለ ቢንቀሳቀስም አጥቂዎቹ በግብ አካባቢ የሚያገኙዋቸውን በርካታ ኳሶች ሳይጠቀሙባቸው ቀርተዋል።</p>

<p>በሁለተኛው ግማሽ የጨዋታ ክፍለ ጊዜ በ55ኛው ደቂቃ ላይ የሙገሩ ሁለት ቁጥር አንዱአለም ንጉሴ ከማእዘን የተቀበላትን ኳስ ከመረብ በማሳረፍ ቡድኑ አሸንፎ የወጣበትን ግብ አስቆጥሯል።</p>

<p>ሐረር ላይ ለመብራት ኃይል የሐረር ቢራው ይድነቃቸው አስረስ በራሱ ቡድን ላይ የመጀመሪያዋን ግብ ሲያስቆጥር ያሬድ ጌታቸውና ታሪኩ ተስፋዬ 2ኛዋንና 3ኛዋን ግብ ከመረብ አሳርፈዋል።</p>

<p>አዋሳ ላይ የተካሄደውና አዋሳ ከነማና አዳማ ከነማ ያደረጓቸው ጨዋታዎች አጥቂዎች በርካታ የግብ ዕድሎችን ያበላሹበትና ተመልካቹን ያሰለቸ ግጥሚያ እንደነበር ከኢዜአ ዘገባ ለመረዳት ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ታህሳስ 16 ቀን 1996</a></p>

</body>
</html>	














