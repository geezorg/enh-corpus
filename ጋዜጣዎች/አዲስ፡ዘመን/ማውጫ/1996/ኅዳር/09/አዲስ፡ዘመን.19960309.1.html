<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በምሥራቅና መካከለኛው አፍሪካ አገሮች ሻምፒዮና እንደማትካፈል ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በምሥራቅና መካከለኛው አፍሪካ አገሮች ሻምፒዮና እንደማትካፈል ተገለጸ</h2>


<p>የኢትዮጵያ እግር ኳስ ቡድን ከህዳር 19/1996 ጀምሮ በሱዳን በሚካሄደው የምስራቅና መካከለኛው አፍሪካ እግር ኳስ ሻምፒዮና እንደማይሳተፍ ተገለጸ።</p>

<p>የኢትዮጵያ እግር ኳስ ፌዴሬሽን ቋሚ ዋና ፀሐፊ አቶ አበባው ከልካይ ለጋዜጣው ሪፖርተር በስልክ እንደገለጹት፣ የምሥራቅና መካከለኛው አፍሪካ የእግር ኳስ ኃላፊዎች በቅርቡ ናይሮቢ ላይ ይፋ ባደረጉት የምድብ ድልድል ኢትዮጵያን ያለካተቱት ያለአግባብ ነው።</p>

<p>ዋና ፀሐፊው እንደተናገሩት፣ ባለፈው ዓመት የኢትዮጵያ ዋናው ብሔራዊ ቡድን በአፍሪካ ዋንጫና በዓለም ዋንጫ ማጣሪያ፣ የኢትዮጵያ ሴቶች ብሔራዊ ቡድን በአፍሪካ ሻምፒዮናና በመላው አፍሪካ ጨዋታዎች እንዲሁም የኦሎምፒክ ቡድኑ በአቴንስ ኦሎምፒያድ የማጣሪያ ውድድር በመሳተፋቸው ፌዴሬሽኑ ከፍተኛ ወጪ አውጥቷል። በመሆኑም የኢትዮጵያ እግር ኳስ ፌዴሬሽን ሥራ አስኪያጅ ኮሚቴ አባላት በጉዳዩ ላይ ከተወያዩ በኋላ ብሔራዊ ቡድኑ በዘንድሮው የሴካፋ ውድድር መሳተፍ እንደማይቻል በጋራ ተስማምተዋል። ውሳኔአቸውንም ለዞኑ የበላይ አካል በወቅቱ አስታውቀዋል።</p>

<p>የሴካፋ ባለሥልጣኖች ኢትዮጵያ በሻምፒዮናው ቡድኗን እንደማትልክ እያወቁ በዕጣ ድልድሉ እንዴት ሊያካትቷት ቻሉ የሚል ጥያቄ ለአቶ አበባው አቅርበውን "እኛም ግራ የገባን ነገር ይሄ ነው። ዕጣ የሚወጣው የተወዳዳሪ አገር ተወካዮች በተገኙበት ነው። በኢትዮጵያ በኩል ግን ማንም አልተላከም" ብለዋል። አያይዘውም የሴካፋ ጽህፈት ቤት ኃላፊ ፌዴሬሽኑ ሃሳቡን ቀይሮ እንደሆነ ለማረጋገጥ በተደጋጋሚ በስልክ ላቀረቡት ጥያቄ በአግባቡ ምላሽ እንደተሰጣቸው አስታውሰዋል።</p>

<p>በቀድሞውና በአዲሱ የኢትዮጵያ ሥራ አስኪያጅ ኮሚቴ መካከል የተፈጠረው አለመግባባትና ውዝግብ ከተወሰደ ውሳኔ ጋር ምንም ግንኙነት እንደሌለው ያመለከቱት አቶ አበባው፣ በሚቀጥለው ዓመት ዋናው ቡድን የዓለም ዋንጫና የአፍሪካ ዋንጫ ማጣሪያ ስለማይኖረው በሴካፋው ሻምፒዮና ለመካፈል ሁኔታዎች ምቹ እንደሚሆኑ ያላቸውን እምነት ገልጸዋል።</p>

<p>በመጨረሻም አቶ አበባው ኢትዮጵያ በሻምፒዮናው ላለመሳተፍ በቂና አሳማኝ ምክንያት ያላት በመሆኑ በቡድኑ ላይ ምንም ዓይነት የገንዘብ ቅጣትም ሆነ እገዳ ሊተላለፍበት እንደማይችል አረጋግጠዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ህዳር 9 ቀን 1996</a></p>

</body>
</html>	














