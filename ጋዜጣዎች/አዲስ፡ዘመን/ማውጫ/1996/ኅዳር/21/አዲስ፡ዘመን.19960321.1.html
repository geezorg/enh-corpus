<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታላቁ ሩጫ በኢትዮጵያ በተሳካ መልኩ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ታላቁ ሩጫ በኢትዮጵያ በተሳካ መልኩ ተካሄደ</h2>


<p>ለሦስተኛ ጊዜ የተዘጋጀውና 18 ሺ ተወዳዳሪዎች የተሳተፉበት ታልቁ ሩጫ በኢትዮጵያ ትናንት መነሻና መድረሻውን መስቀል አደባባይ በማድረግ በተሳካ መልኩ ተካሄደ።</p>

<p>የኢትዮጵያን መልካም ገጽታ ለመላው ዓለም ማስተዋወቅ፣ መላው ኅብረተሰብ እየተስፋፋ ከመጣው ኤች አይ ቪ/ ኤድስ በሽታ ራሱን እንዲጠብቅ የማስተማርና መቀስቀስ፣ ለሠንዳፋ አትሌቲክስ መንደር ግንብታ ገቢ ማሰባሰብ እንዲሁም ስፖርቱን የማስፋፋትና ተተኪዎችን የማፍራት አላማ ይዞ በተካሄደው ውድድር ከኢቲዮጵያውያን በተጨማሪ የ15 አገር ዜጐች ተሳታፊ ሆነውበታል።</p>

<p>በኢትዮጵያ ውስጥ የሚኖሩ የውጪ አገር አምባሳደሮች፣ በአገር ውስጥ የሚንቀሳቀሱ ዓለም አቀፍ ድርጅቶች ሰራተኞች፣ በኤች አይ ቪ/ ኤድስ ዙርያ የሚሰሩ ተቋማት፣ የኬንያ፣ የዑጋንዳና የታንዛኒያ አትሌቶች ያሳዩ ጠንካራ ተሳትፎ ውድድሩን ደማቅ አድርጐታል። አካል ጉዳተኞች የዔድሜ ባለፄጐችና የቀድሞ ታዋቂ አትሌቶች ተሳትፎም ውድድሩ በሶስት ዓመት ጊዜ ውስጥ በእያንዳንዱ የሕብረተሰብ ክፍል ዘንድ ከፍተኛ ትኩረት እንዳገኘ የሚያረጋግጥ ነው። ቢቢሲና ሌሎች ዓለም አቀፍ መገናኛ ብዙኃን ለውድድሩ ሽፋን ለመስጠት በብዛት መገኘታቸው ለአዘጋጆቹ ትልቅ ስኬት እንደሆነ ብዙዎች መስክረዋል።</p>

<p>በወንዶች ተፎካካሪዎቹን በርቀት አስከትሎ በመግባት ዘንድሮ የተሳካለት በፓሪሱ ዘጠነኛው የዓለም አትሌቲክስ ሻምፒዮን፣ በመላው አፍሪካ ጨዋታዎችና ባፍሮ ሲዲያ ውድድር ጥንካሬውን በሚገባ ያስመሰከረው ወጣቱ አትሌት ስለሺ ስህን ነው። ርቀቱን አጠናቆ የገባበት 29 ደቂቃ 53 ነጥብ 71 ሴኮንድ የሻሚዮናው አዲስ ሪኮርድ ሆኖ ተመዝግቧል። ውጤቱ ኃይሌ ገ/ስላሴ በ1994 ከገባበት 30 ደቂቃ 04 ሴኮንድ ጋር ሲነፃፀር ከአስር ሴኮንድ በላይ ልዩነት አለው።</p>

<p>ሥለሺን ተከትሎ በ30 ደቂቃ 20 ነጥብ 01 ሴኮንድ ሁለተኛ የወጣው አምና በ30 ደቂቃ 15 ሴኮንድ አሸናፊ የነበረው ገ/እግዚአብሄር ገ/ማሪያም ነው። በ30 ደቂቃ31 ነጥብ 55 ሴኮንድ የሦስተኝነቱን ደረጃ ያገኘው በዘንድሮው የቱረዝም ቀን ውድድር ያሸነፈው የመከላከያው ሙሉ ጌታ ወንድሙ ነው ሙሉጌታ በቅርቡ በጃፓን ቺባ ከተማ በተካሄደው ዓለም አቀፍ ማራቶን ዱላ ቅብብል አገሩን ወክሎ ከመሮጡ በስተቀር የኢንተርናሽናል ውድድር ልምድ ሳይኖረው ያገኘው ውጤት ያልተጠበቀና ከፍተኛ አድናቆት ያስገኘለት ሆኗል።</p>

<p>የሴቶቹን ውድድር በድል የተወጡት እህታማቾቹ ጥሩነሽ ዲባባና እጅጋየሁ ዲባባ ናቸው። ጥሩነሽ ዲባባ ርቀቱን በ34 ደቂቃ 48 ሴኮንድ ስታጠናቅቅ እጅጋየሁ በአንድ ሴኮንድ ተቀድማ በ34 ደቂቃ 49 ሴኮንድ ሁለተኛ ወጥታለች። በፓሪስ ላይ ብርሃኔ አደሬን ተከትላ በመግባት ለአገሯ የብር ሜዳሊያ ያስገኘችው ሌላዋ ጠንካራ አትሌት ወርቅነሽ ኪዳኔ ለአሸናፊነት ባትበቃም በ34 ደቂቃ በ55 ሴኮንድ ሦስተኛ ወጥታለች።</p>

<p>ለኢትዮጵያውያን ጠንካራ ተፎካካሪ እንደሚሆኑ የተገመቱት ኬንያውያን ከአምናው የተሻለ ጠንክራ ቡድን ይዘው በመቅረብ አበረታች ውጤት ቢያስመዘግቡም በቡድንም በግልም በኢትዮጵያውያን ተበልጠዋል።</p>

<p>የውድድሩ አዘጋጆች ስራቸው በተቃና መልኩ ቢጠናቀቅም በሺዎች ለሚቆጠሩ ተወዳዳሪዎች ሜዳሊያ መስጠት ባለመቻላቸው ከፍተኛ ተቃውሞ ገጥሟቸዋል። ችግሩ በየዓመቱ በተደጋጋሚ በመንፀባረቁ እንደ ዋነኛ ድክመት ተቆጥሯል። በውድድሩ መነሻ ላይ የታየው ስህተትና ውጤትን የሚመለከቱ አጠቃላይ መረጃዎች ለሚመለከታቸው የመገናኛ ብዙኃን በወቅቱ ለመድረስ አለመቻሉም ከታዩ ስህተቶች መካከል የሚጠቀሱ ናቸው ለማለት ይቻላል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ህዳር 21 ቀን 1996</a></p>

</body>
</html>	














