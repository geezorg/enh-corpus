<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመጪው ብሔራዊ ምርጫ 39 ሚሊዮን ሕዝብ በመራጭነት እንደሚሳተፍ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመጪው ብሔራዊ ምርጫ 39 ሚሊዮን ሕዝብ በመራጭነት እንደሚሳተፍ ይጠበቃል</h2>


<p>በመጪው ዓመት በሚካሄደው የህዝብ ተወካዮችና የክልል ምክር ቤት አባላት ብሄራዊ ምርጫ 39 ሚሊዮን ሕዝብ በመራጭነት እንደሚሳተፍ መገመቱን የኢትይጵያ ብሔራዊ ምርጫ ቦርድ ጽሕፈት ቤት አስታወቀ።</p>

<p>የጽሕፈት ቤቱ ምክትል ኃላፊ አቶ ተስፋዬ መንገሻ ሰሞኑን እንደገለጹት፣ ለሦስተኛ ጊዜ በሚካሄደው ብሔራዊ ምርጫ ድምጽ ለመስጠት ይመዘገባል ተብሎ የታሰበው ከአገሪቱ ሕዝብ መካከል ለመራጭነት ብቁ የሆነውን የዕድሜ መነሻ ከግምት ውስጥ በማስገባት ነው።</p>

<p>ጽሕፈት ቤቱ ይህንኑ የመራጩን ሕዝብ ቁጥር ከግምት ውስጥ በማስገባት ለምርጫው ዝግጅት ማድረጉን አመልክተዋል።</p>

<p>መራጩ ሕዝብ ከምዝገባ ጀምሮ እስከ ድምጽ መስጠት ድረስ በንቃት እንዲሳተፍ ቦርዱ ተገቢውን የቅስቀሳ ሥራ እንደሚያከናውን ጠቁመዋል።</p>

<p>በሚቀጥለው ዓመት በሚካሄደው ብሔራዊ ምርጫ ህጋዊ ምዝገባ ያከናወኑ 67 የፖለቲካ ድርጅቶችን ጨምሮ የግል ተወዳዳሪዎች በብዛት ይሳተፋሉ ተብሎ እንደሚጠበቅ አቶ ተስፋዬ አስታውቀዋልል።</p>

<p>ተወዳዳሪ የፖለቲካ ድርጅቶችም ሕዝቡ በምርጫው በንቃት እንዲሳተፍ የበኩላቸውን አስተዋጽኦ እንዲያበረክቱ አስገንዝበዋል።</p>

<p>መንግሥት አስተዳደራዊ የመዋቅር ማሻሻያ አለማከናወኑና በአገሪቱም የህዝብ ቁጥር ዕድገት በማሳየቱ ቦርዱ በነባር የምርጫ ክልሎችና ጣቢያዎች ያደረገው ለውጥ እንደሌለ ጠቁመዋል።</p>

<p>የሕዝቡ ቁጥር እድገት በመላው አገሪቱ የሚታይ በመሆኑ እንዳለፉት ምርጫዎች ሁሉ መቶ ሺ ሕዝብ በሚኖርበት አካባቢ የተከለለው የምርጫ ክልል በ97ቱም የምርጫ ሂደት ያለምንም ለውጥ አገልግሎት እንደሚሰጥ ገልጸዋል።</p>

<p>ባለፉት ሁለት ምርጫዎች ያገለገሉ 547የምርጫ ክልሎችም ሆኑ ድምፅ ሲሰጥባቸው የነበሩ የምርጫ ጣቢያዎች ተመሳሳይ ቁጥር የሚኖራቸው የህዝብ ተወካዮች አባላት የሚመረጡበት ይሆናሉ ብለዋል።</p>

<p>ለክልል ምክር ቤት አባላት ምርጫም የምርጫ ክልሎቹና ጣቢያዎቹ በተመሳሳይ ሁኔታ አገልግሎት እንደሚሰጡ አስታውቀዋል።</p>

<p>ይሁንና የክልል ምክር ቤት አባላት ምርጫ በሕዝብ ብዛት የውክልና ጥያቄ መጠን የሚስተናገድ መሆኑን ጠቁመው፤ በየምርጫው ክልል ባለው የውክልና መጠን መሰረት በአንዳንዳድ አካባቢ ሦስት በሌላው ደግሞ አራት ተወካይ የማስመረጥ ሁኔታ እንደሚኖር አስረድተዋል።</p>

<p>በየምርጫ ክልል የሕዝብ ቁጥር መጨመሩ ቢታወቅም በሁሉም አካባቢ ተመሳሳዩ ሚዛን እንዳለ ቦርዱ እንደተገነዘበም ምክትል ኃላፊው ገልጸዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 11 ቀን 1996</a></p>

</body>
</html>	
