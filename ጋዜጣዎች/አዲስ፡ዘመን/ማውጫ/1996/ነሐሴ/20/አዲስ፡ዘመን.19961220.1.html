<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ በምርጫ ጉዳይ ከኢትዮጵያ ዴሞክራሲያዊ ኃይሎች ኅብረት ጋር ለመወያየት ዝግጁ መሆኑን አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሕአዴግ በምርጫ ጉዳይ ከኢትዮጵያ ዴሞክራሲያዊ ኃይሎች ኅብረት ጋር ለመወያየት ዝግጁ መሆኑን አስታወቀ</h2>


<p>የኢትዮጵያ ዴሞክራሲያዊ ኃይሎች ኅብረት በቀጣዩ ምርጫ አካሄድ ላይ ከኢሕአዴግ ጋር ለመወያየት ያቀረበውን ጥያቄ ኢህአዴግ መቀበሉንና ለውይይት ዝግጁ መሆኑን አስታወቀ።</p>

<p>አብዮታዊ ዴሞክራሲ ጋዜጣ የኢህአዴግ ምክር ቤት ጽህፈት ቤትን ጠቅሶ ትናንት እንደዘገበው፣ ኢህአዴግ በምርጫ ሂደት ከሚሳተፉ የፖለቲካ ፓርቲዎች ጋር ሁሉ አብሮ በመሥራት የምርጫውን ዴሞክራሲያዊነት የሚያጎለብቱ ተግባራትን በጋራ ለማከናወን ከግንባሩ በኩል የሚጠበቁትን ዝግጅቶች በማጠናቀቅ ላይ ነው።</p>

<p>በኢህአዴግ ምክር ቤት ውሳኔ ላይ በመመስረት የኢትዮጵያ ዴሞክራሲያዊ ኃይሎች ኅብረት ባለፈው ግንቦት ወር አጋማሽ ላይ ለድርጅቱ ዋና ጸህፊ ለጠቅላይ ሚኒስትር መለስ ዜናዊ የምርጫ ሃሳቦችን ማቅረቡን ጠቁሟል።</p>

<p>በሃሰቦቹ ላይ ለመወያየት ኢህአዴግ ዝግጁ መሆኑን ለኅብረቱ የወቅቱ ሊቀመንበር በደብዳቤ መገለፁን ጋዜጣው ዘግቧል።</p>

<p>በተመሳሳይ ሁኔታ የኢህአዴግ ምክር ቤት በቅርቡ ባካሄደው መደበኛ ስብሰባ ሦስተኛው ሀገር አቀፍ ምርጫ ደሞክራሲያዊ ሆኖ እንዲካሄድ ግንባሩ ተገቢ ኃላፊነቱን ለመወጣት የሚያስችሉ እንቅስቃሴዎችን ማድረግ ጀምሯል።</p>

<p>የምርጫውን ትክክለኛነት ለማረጋገጥ የሚካሄደው እንቅስቃሴ በአድን በኩል ህዝቡ ከምዝገባ እስከ ድምጽ መስጠት ዴሞክራሲያዊ በሆነ መንገድ ሰፊና ንቁ ተሳትፎ የሚያደርግበትን ሁኔታ መመቻቸትን፣ በሌላ በኩል ደግሞ በምርጫው ሂደት ከሚሳተፉ ወገኖች ጋር ዴሞክራሲያዊ የሆነ የምርጫ ሂደት እንዲኖር ማድረግን እንደሚያካትት አብራርቷል።</p>

<p>ኢህአዴግ ዴሞክራሲያዊ የሆነ የምርጫ ሂደት እንዲኖር አስፈላጊ የሆነ ትብብር ሁሉ ማድረግ እንዳለበት ምክር ቤቱ መወሰኑን ገልጿል።</p>

<p>በዚሁ መሰረት ኢህአዴግ መላ የሀገሪቱ ህዝቦች በሁሉም የምርጫ ተግባራት ውስጥ ከመጀመሪያ እስከ መጨረሻ ንቁና ወሣኝ ሚና እንዲጫወቱ ለማድረግ መንቀሳቀስ መጀመሩን ጋዜጣው ዘግቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 20 ቀን 1996</a></p>

</body>
</html>	
