<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢጋድ የ10ኛው የሚኒስትሮች ፋሲሊቴሽን ኮሚቴ ስብሰባ የጋራ መግለጫ በማውጣት ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢጋድ የ10ኛው የሚኒስትሮች ፋሲሊቴሽን ኮሚቴ ስብሰባ የጋራ መግለጫ በማውጣት ተጠናቀቀ</h2>


<p>ለሶማሊያ አዲስ የፓርላማ ምክር ቤት የሚወክሉ አባላትን ያላቀረቡ የጎሳ መሪዎች በመጪው 7 ቀናት ተወካዮቻቸውን እንዲልኩ የምሥራቅ አፍሪካ የልማት በይነ መንግሥታት ባለሥልጣን ኢጋድ አባል አገሮች አስገነዘቡ።</p>

<p>የውጭ ጉዳይ ሚኒስቴር ትናንት እንዳስታወቀው፣ ከተመረጡት 216 የፓርላማ አባላት መካከል 194 ቃለ መህላ ፈጽመዋል።</p>

<p>የኢጋድ አባል አገሮች ላለፉት ሁለት ቀናት በናይሮቢ ያካሄዱትን ስብሰባ ሲያጠናቅቁ ባወጡት የጋራ መግለጫ፣ የፓርላማ አባላት ልዩነቶቻቸውን ወደ ጎን በመተው በሽግግር መንግሥቱ የተጣለባቸውን ከፍተኛ ኃላፊነት እንዲወጡ አሳስበዋል።</p>

<p>ተመራጮቹ የአገራቸውን ጥቅም በማስቀደም ለሶማሊያ ሪፖብሊክ መንግሥት ምስረታ የከፈሉትን መስዋዕትነት አገሮቹ አድንቀዋል።</p>

<p>የአፍሪካ ኅብረት በሶማሊያ መንግሥት ለመመስረት የተደረገውን ጥረት ለማገዝ እንዲቻል የወታደራዊ ታዛቢ ቡድን ለመላክ የሚያደርገውን ጥረትም አገሮቹ ተቀብለውታል።</p>

<p>ለሰላምና ለልማት የጸጥታ ጉዳይ መሰረታዊ መሆኑን ሁሉም የሶማሊያ አንጃዎች ሊያምኑበት እንደሚገባ ኢጋድ አሳስቦ፣ ሕዝቡም ከፍሪካ ኅብረትና ክተቀረው የዓለም አቀፍ ማኅበረሰብ ጎን እንዲቆም ጥሪ አድርጓል።</p>

<p>የሶማሊያ የንግዱ ማህበረሰብ አባላት በአገሪቱ ሰላም ለማምጣት በሚደረገው እንቅስቃሴ ውስጥ የጀመሩትን ተሳትፎ አጠናክረው እንዲቀጥሉ አሳስቧል።</p>

<p>የኢጋድ አባል አገሮች ሚኒስትሮች የሶማሊያን ፌዴራላዊ የሽግግር መንግሥት ምስረታ ይፋ ለማድረግ እ.ኤ.አ በመጪው መስከረም 15 ናይሮቢ ላይ ለመገናኘት ከስምምነት ላይ ደርሰዋል።</p>

<p>የኢጋድ የሚኒስትሮች ፋሲሊቴሽን ኮሚቴ በሐምሌ ወር መጨረሻ ባካሄደው ዘጠነኛ ስብሰባው ላይ ባሳሰበው መሰረት ከተለያዩ የሶማሊያ ጎሳዎች 194 የፓርላማ አባላት በስብሰባው ላይ ተወክለዋል።</p>

<p>ቀሪዎቹ በቅርቡ እንደሚወከሉና በተደረሰው ስምምነት መሰረት ሁለት ሦስተኛው የፓርላማ አባላት ከተወከሉ የአፈ ጉባኤና የሽግግር መንግሥት ፕሬዚዳንት ለመምረጥ ስለሚቻል የሰላም ሂደቱ ውጤታማ በሆነ ደረጃ ላይ ኢንደሚገኝ ያመለክታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 19 ቀን 1996</a></p>

</body>
</html>	
