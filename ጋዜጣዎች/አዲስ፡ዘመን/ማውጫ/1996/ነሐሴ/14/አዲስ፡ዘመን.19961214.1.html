<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንሚ ቀጥተኛ በረራ እንዲጀምር የቀረበውን ጥያቄ ኢትዮጵያ ተቀበለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንሚ ቀጥተኛ በረራ እንዲጀምር የቀረበውን ጥያቄ ኢትዮጵያ ተቀበለች</h2>


<p>በኢትዮጵያና ኤርትራ መካከል አንሚ ቀጥተኛ በረራ እንዲጀምር የተባበሩት መግንሥታት ድርጅት ዋና ጸሀፊ ያቀረቡትን ጥያቄ ኢትዮጵያ መቀበሏን ጠቅላይ ሚኒስትር መለስ ዜናዊ መግለጻቸውን የማስታወቂያ ሚኒስቴር አስታወቀ።</p>

<p>ሚኒስቴሩ ትናንት በላከው መግለጫ፣ በኢትዮጵያና ኤርትራ የተባበሩት መንግሥታት የሰላም ተልዕኮ ኃይል (አንሚ) በሁለቱ አገሮች መካከል ቀጥተኛ የአየር በረራ እንዲጀምር የተመድ ዋና ፀሐፊ ያቀረቡትን ጥያቄ ኢትዮጵያ መቀበሏን ጠቅላይ ሚኒስትር መለስ ከትናንት በስቲያ ለዋና ፀሐፊው በላኩት ደብዳቤ ማስታወቃቸውን ገልጿል።</p>

<p>ጠቅላይ ሚኒስትር መለስ በደብዳቤያቸው ላይ አንሚ በሁለቱ አገሮች መካከል በሚያደርገው የአየር በረራ ወደ ኢትዮጵጵያ የአየር ክልል ሲገባ የሁለት ደቂቃዎች የአቅጣጫ ለውጥ አድርጎ እንዲጓዝ ኢትዮጵያ ሕጋዊና አግባብነት ያለው ጥያቄ አቅርባ እንደነበር አስታውሰዋል።</p>

<p>የኤርትራ መንግስት የሰላም አስከባሪ ኃይሉ በኢትዮጵያ የአየር ክልል ውስጥ የሚከተለውን የበረራ መስመር ጣልቃ ገብቶ ለመወሰን በመፈለጉ ምክንያት በቀጥታ በረራው ላይ ችግር ተፈጥሮ መቆየቱን ጠቅላይ ሚኒስትሩ አመልክትዋል።</p>

<p>በኤርትራ መግንሥት የተሳሳተ ፍላጎት ምክንያት በተፈጠረው ችግር አንሚ ቀጥተኛ በረራ ለማድረግ የማይችልበት ሁኔታ ተፈጥሮ የቆየ ሲሆን፣ ባለፈው ሰኔ ወር መጨረሻ የተመድ ዋና ጽሐፊ ከአሥመራ ወደ አዲስ አበባ በመጡበት ጊዜ ቀጥተኛ በረራ እንዲያደርጉ ኢትዮጵያ ስምምነቷን ገልጻ እንደነበርም አውስተዋል።</p>

<p>ጠ/ሚኒስትር መለስ በላኩት ደብዳቤ፣ የተመድ ዋና ጸሐፊ ኢትዮጵያ ቀደም ሲል ያቀረበችውን የሁለት ደቂቃ የአቅጣጫ ለውጥ በመተው አንሚ በአዲስ አበባና በአሥመራ መካከል ቀጥታ የበረራ መስመር እንዲያገኝ ያቀረቡትን ጥያቄ ኢትዮጵያ እንደተቀበለችና በረራው በማንኛውም ጊዜ ሊጀመር እንደሚችል ማስታወቃቸውን ሚኒስቴሩ ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 14 ቀን 1996</a></p>

</body>
</html>	
