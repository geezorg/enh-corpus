<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢነጋማ አዲስ የሥራ አስፈፃሚ አባላትን መረጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢነጋማ አዲስ የሥራ አስፈፃሚ አባላትን መረጠ</h2>


<p>የኢትዮጵያ ጋዜጠኞች ማህበር (ኢነጋማ) ማህበሩን በአግባቡ ሊመሩና ህግና ደንቡን ሊያስከብሩ ይችላሉ ያላቸውን ሰባት አዲስ የሥራ አስፈጻሚ አባላትን መረጠ። የፍትህ ሚኒስቴር ቀደም ሲል ማህበሩ ላይ የጣለውን እገዳ ለማንሳት ቅድመ ሁኔታዎችን ማስቀመጡን ገለጸ።</p>

<p>ማህበሩ ባለፈው 15 ቀን የጠራው ስብሰባ ምልዓተ ጉባኤው ባለመሟላቱ የተበተነ ሲሆን፣ የትናንቱ ጉባኤ በተገኙት አባላት እንዲካሄድ በሚያዘው ህገ ደንብ መሠረት የሥራ አስፈጻሚ አባላቱ እንዲመረጡ ተደርጓል።</p>

<p>አባላቱ በመተዳደሪያ ደንቡ መሠረት ፕሬዚዳንት፣ ምክትል ፕሬዚዳንት፣ ዋና ጸሐፊ፣ ገንዘብ ያዥ፣ የህዝብ ግንኙነትና ሁለት የሥራ አስፈጻሚ አባላት ተወካዮችን መርጠዋል። እንዲሁም ተጠሪነቱ ለጠቅላላ ጉባኤው የሆነና ሦስት አባላት ያሉት ኦዲተሮችንም መርጠዋል።</p>

<p>በዚህ መሠረት የኢነጋማ ፕሬዚዳንት በመሆን የተመረጡት አቶ ወንደሰን መኮንን፣ ምክትል ፕሬዚዳንት አቶ ጌታቸው ስሜ ሲሆኑ፣ ዋና ጸሐፊ በመሆን ደግሞ አቶ ሮቢል ምትኩ የተባሉት ተመርጠዋል።</p>

<p>እንዲሁም የህዝብ ግንኙነት ኃላፊ አቶ ዳዊት ታዬ፣ ገንዘብ ያዥ ወይዘሮ ትዕግስት በኃይሉና ለሥራ አስፈጻሚ አባላት አቶ ሀብታሙ በለጠና አቶ ብሩ ፀጋዬ ሆነዋል።</p>

<p>ለማህበሩ ጠቅላላ ጉባኤ ኦዲተር ሆነው እንዲያገለግሉ ደግሞ አቶ ጌታቸው ተገኝ፣ ወይዘሮ ብዙነሽ ደበበና አቶ ጥላሁን በቀለ የተባሉት መመረጣቸው ተመልክቷል።</p>

<p>ምርጫው ከመካሄዱ በፊት መድረኩን ይመሩ የነበሩት የፍትህ ሚኒስቴር የስራ ኃላፊዎች አባላቱ በማህበሩ መተዳደሪያ ደንብ መሰረት ሦስት አስመራጭ ኮሚቴዎችን እንዲመርጡ አድርገዋል።</p>

<p>አስመራጭ ኮሚቴዎቹ አባላቱን በጥንቃቄ የሥራ አስፈጻሚ ኮሚቴዎችን በሚስጥር ድምጽ አሰጣጥ እንዲመርጡ አድርገዋል። የፍትህ ሚኒስቴር የሥራ ኃላፊዎች ከአስመራጩ አካል ገለልተኛ በመሆን በታዛቢነት እንዲካፈሉ መደረጉ ተመልክቷል።</p>

<p>በመተዳደሪያ ደንቡ መሠረት የሥራ አስፈጻሚ ኮሚቴው ለሁለት ዓመት ጊዜ የሚያገለግሉ ሲሆን፣ ጠቅላላ ጉባኤው ካመነባቸው ተጨማሪ ሁለት ዓመታትን ሊያገለግሉ እንደሚችሉም ተጠቅሷል።</p>

<p>የፍትህ ሚኒስቴር ሥራ ኃላፊዎች በበኩላቸው እንደገለጹት የካቲት 28 ቀን1992 ዓ.ም ተመዝግቦ የእውቅና ምስክር ወረቀት ያገኘው ኢነጋማ ከእንቅስቃሴ ሊታገድ የቻለው በደንቡ መሠረት የሥራ ክንውንና የኦዲት ሪፖርት በጠቅላላ ጉባኤው አጽድቆ በወቅቱ ለሚኒስቴር የማኅበራት ምዝገባ ጽሕፈት ቤት ሳያቀርብ ሦስት ዓመታት በማሳለፉ ነው ብለዋል።</p>

<p>ሚኒስቴሩ በማኅበሩ ላይ ጥሎት የነበረውን እገዳ ለማንሳት ቅድመ ሁኔታዎችን እንዳስቀመጠ ገልፀው፣ ይህንንም ተግባራዊ ለማድረግ ከአዲሱ የሥራ አስፈጻሚ አካላት ጋር በጋራ ይሰራል ብለዋል።</p>

<p>ቅድመ ሁኔታዎችን በተመለከተ በቅርቡ ሚኒስቴር መሥሪያ ቤቱ ለሀገር ውስጥና ለዓለም አቀፍ መገናኛ ብዙኃኖች እንደሚያሳውቅ ጠቁመዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 10 ቀን 1996</a></p>

</body>
</html>	














