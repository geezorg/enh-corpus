<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የእቴጌ ብጡልን ሐውልት ለማቆም እንቅስቃሴ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ የእቴጌ ብጡልን ሐውልት ለማቆም እንቅስቃሴ ተጀመረ</h2>


<p>አዲስ አበባ ውስጥ የእቴጌ ጣይቱ ብጡልን ሐውልት ለማቆም በስማቸው የሚጠራ የወጣት ሴቶች ማዕከል ለማደራጀት የሚያስችል እንቅስቃሴ መጀመሩን "ጣይቱ ብርሃን ዘኢትዮጵያ" የተሰኘ ኮሚቴ ትናንት አስታወቀ።</p>

<p>ኮሚቴው የተቋቋመው በኢትዮጵያ የሴቶች ማህበራት ቅንጅት አስተባባሪ ጽሐፈት ቤት አማካኝነት መሆኑን የኮሚቴው ሊቀመንበር ወይዘሮ ሰሎሜ ታደሰ ገልጸዋል።</p>

<p>ከአምባሳደር ቴአትር ወደ ፍልውሃ መታጠፊያ መንገድ ባለው አደባባይ ላይ እንደሚቆም ለሚጠበቀው የእቴጌ ጣይቱ ሐውልት በአዲስ አበባ ዩኒቨርስቲ የሥነ ጥበብ ትምህርት ቤት አማካኝነት የዲዛይን ጥናት በመካሄድ ላይ መሆኑን ተናግረዋል።</p>

<p>ጥራቱን የጠበቀና ረጅም ዕድሜ እንደሚኖረው ለሚታሰበው ሀውልት ግንባታ ሥራ እስከ አምስት ሚሊዮን ብር ያስፈልጋል ተብሎ እንደሚገመትም ገልጸዋል። ይህንኑ ገንዘብ ከኢትዮጵያውያን ብቻ ለማሰባሰብ መታቀዱንም ጠቁመዋል።</p>

<p>እቴጌ ጣይቱ በኢትዮጵያ ታሪክ ውስጥ እጅግ የጎላ ድርሻ የነበራቸው ታላቅ ሴት መሪ ቢሆኑም በቆረቆሩዋት አዲስ አበባ እንኳ የሳቸው ሐውልት አለመኖሩ የሚያሳዝን መሆኑን የኮሚቴው አባላት በዚሁ ጊዜ ገልጸዋል።</p>

<p>በእቴጌ ጣይቱ ለሚሰየመው የሴቶች ማዕከል ፕሮጀክት አስፈላጊው ጥናት በመካሄድ ላይ መሆኑን ጠቁመዋል። ግንባታው የሚካሄድበትን ቦታ አስመልክቶም ከአዲስ አበባ አስተዳደር ጋር ውይይት እየተደረገ ነው ብለዋል።</p>

<p>ኮሚቴው ከዚህም ሌላ በአዲስ አበባ እንጦጦ አካባቢ የሚገኘውን ሙዚየም አደረጃጀት የማሳደግና የእቴጌዋን ታሪካዊ ቅርሶች የማሰባሰብ ሥራዎችን ያከናውናል።</p>

<p>በውጭ አገር ሰው የተዘጋጀ አንድ የጣይቱ ታሪክ መጽሐፍ ወደ አማርኛ እንደሚተረጎም የሚደረግ መሆኑን ሊቀመንበሯ ተናግረዋል።</p>

<p>በእቴጌይቱ ታሪክ ላይ የተመሠረተ ቴአትር ለመድረክ ማብቃትና የሙዚቃ ሥር ማዘጋጀት ከኮሚቴው ተግባራት መካከል የሚጠቀሱት ናቸው።</p>

<p>ኮሚቴው ሌሎች ኢትዮጵያዊያን ሴቶች በአገሪቱ የፖለቲካ መሪነት የነበራቸውን ድርሻ አጎልቶ የሚያሳዩ ልዩ ልዩ ሲምፖዚየሞችንም ለማዘጋጀት አቅዷል።</p>

<p>ኮሚቴው የሚያከናውናቸው የእነዚህ ተግባራት ዓላማ ወጣ ሴቶች ከታሪካቸው በመማር በራስ የመተማመን ጥንካሬን እንዲያጎለብቱና የቀደምት ባለታሪኮችን ምሳሌነት በመከተል በአገራቸው ጉዳይ ላይ ጉልህ ተሳትፎ እንዲያሳዩ ማበረታታት መሆኑን ወይዘሮ ሰሎሜ ገልጸዋል።</p>

<p>ከኮሚቴው አባላት መካከል የአፍሪካ ኅብረት ኮሚሽን ሊቀመንበር ፕሮፌሰር ኦማር ኮናሬ ባለቤት ሚስት አዳም ኮናሬ፣ ወይዘሮ አበበች ጎበና፣ ሚስ ሪታ ፓን ክረስት፣ አትሌት ደራርቱ ቱሉና አርቲስት እጅጋየሁ ሽባባው "ጂጂ" ይገኙበታል።</p>

<p>ታዋቂዋ ድምፃዊ ጂጂ በእቴጌ ጣይቱ ታሪክ ላይ የተመሰረተ ሙዚቃ ለማዘጋጀት እየተንቀሳቀሰች መሆኑም በዚሁ ጊዜ ተገልጿል።</p>

<p>"ጣይቱ ብርሃን ዘኢትዮጵያ የሚለው ስያሜ የተወሰደው ጣይቱ ይጠቀሙበት ከነበረው ማህተም ላይ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 7 ቀን 1996</a></p>

</body>
</html>	














