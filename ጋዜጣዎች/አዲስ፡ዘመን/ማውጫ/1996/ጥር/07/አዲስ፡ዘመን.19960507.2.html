<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ቡና መሪነቱን ሲረከብ ሙገር ሲሚንቶ ለመጀመሪያ ጊዜ ተሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ቡና መሪነቱን ሲረከብ ሙገር ሲሚንቶ ለመጀመሪያ ጊዜ ተሸነፈ</h2>


<p>በኢትዮጵያ ፕሪሚየር ሊግ አሥረኛ ጨዋታ ኢትዮጵያ ቡና የቅርብ ተፎካካሪው ሙገር ሲሚንቶን በመርታት መሪነቱን ተረክቧል። ሙገርና ቡና ከትናንት በስቲያ በአሰላ አረንጓደው ስታዲየም ባካሄዱት ወሳኝ ግጥሚያ ቡናዎች በካሊድ መሐመድ አማካኝነት ባስቆጠሩት ሁለት ግቦች 2ለ0 አሸንፈው ነጥባቸው ወደ21 በማሳደግ በተያዘው የውድድር ዘመን ለመጀመሪያ ጊዜም መሪነቱን ለመያዝ ችለዋል።</p>

<p>ኢትዮጵያ ቡና ከሰባት ተከታታይ ጨዋታዎች በአስምቱ አሸንፎ በሁለቱ አቻ መውጣቱ የቡድኑ አቋም አስተማማኝ እየሆነ መመጣቱን ያመለክታል ተብልውል።</p>

<p>ሙገር ሲሚንቶ ከትናት በስቲያ በሜዳውና በደጋፊው ፊት በውድድር ዘመኑ ለመጀመሪያ ጊዜ በኢትዮጵያ ቡና ቢረታም በ19 ነጥብ ሁለተኛነትን ደረጃ በመያዝ የቅርብ ተፎካካሪነቱን እንዳስጠበቀ ይገኛል።</p>

<p>ለተወሰኑ ሳምንታት ሻምፒዮናውን ሲመራ የቆየው ትራንስ ኢትዮጵያ በኢትዮጵያ ቡና፣ በጉና ንግድና በመድን ድርጅት በሦት ተከታታይ ጨዋታዎች በመሸነፉ በ16 ነጥብ ተወስኖ በ3ናነት ለመቆየት ተገድዷል።</p>

<p>ውድድሩ እንደተጀመረ ደከመ ብሎ የታየው መብራት ኃይል መጠነኛ መሻሻል በማሳየት በ15 ነጥብ 4ኛ ሆኗል። መብራት ኃይል ከትናንት በስቲያ በአዳማ አበበ በቂላ ስታዲየም ከአዳማ ከነማ ጋር ባካሄደው ጨዋታ 0ለ0 መለያየቱ ደረጃውን ለማሻሻል ሳያስችለው ቀርቷል። አዋሳ ከነማ ደግሞ ትራንስ ኢትዮጵያን 1ለ0 በማሸነፉ በአንድ ነጥብ ተበልጦ በ14 ነጥብ በ5ኛ ደረጃ ላይ ይገኛል። ወንጂ፣ጉናና ኢትዮጵያ ባንኮች ደግሞ በግብ ክፍያ ተበላልጠው ከ6ኛ እስከ 8ኛ ሆነዋል። </p>

<p>ከትናንት በስቲያ በካሄዱ ሌሎች ጨዋታዎች ሐረር ላይ ወንጂ ስኳር ከሐረር ቢራ ጋር ያደረጉት ጨዋታ በከባድ ዝናብ ምክንያት ለ20 ደቂቃ ከተካሄደ በኋላ የተቋረጠ ሲሆን፣ መቀሌ ላይ መድን ጉና ንግድን 1ለ0፣ በአዲስ አበባ ኢትዮአጵያ ባንኮች አርባ ምንጭ ጨርቃጨርቅን 3ለ1 ረትተዋል። እንዲሁም ቅዱስ ጊዮርጊስ ከኒያላ 1ለ1 ተለያይተዋል።</p>

<p>በመድንና በኢትዮጵያ ባንኮች 1ለ0፣ በሙገር ሲሚንቶ 2ለ0 በተከታታይ የተሸነፈውና ከመብራት ኃይል ጋር 1ለ1 አቻ የተለያየው ቅዱስ ጊዮርጊስ ከኒያላም ጋር በተመሳሳይ ውጤት አቻ በመውጣት ከሐረር ቢራ ጋር በነጥብ እኩል ቢሆንም በግብ ክፍያ ተበልቶ 10ኛ ሆኗል።</p>

<p>አዳማ ከነማ በሜዳው ነጥብ ተጋርቶ ለመውጣት በመገደዱ ከ10ኛነት ወደ 11ኛነት ዝቅ ሲል፣ በጠንካራ ተፎካካሪነቱ የሚታወቀውና አርባ ምንጭ ጨርቃ ጨርቅ አቋሙ ከመቼውም ይልቅ በመዋዠቁ 12ኛ ደረጃ ላይ ለመቆየት ተገድዷል። ኒያላ በዘጠኝ ነጥብና በ10 ግብ እዳ እንዲሁም መድን ድርጅት በስምንት ነጥብና በ7 ግብ እዳ የመጨረሻዎቹን ሁለት ደረጃዎች ይዘዋል።</p>

<p>ሻምፒዮናው እሁድ በአዲስ አበባ ስታዲየምና በክልል ከተሞች እንደሚቀጥል የኢትይጵያ እግር ኳስ ፌዴእሬሽን ያወጣው ፕሮግራም ያመለክታል። በወጣ ው የውደር ፕሮግራም መሰረት አዲስ አበባ ላይ በ8 ሰአት መብራት ኃይል ከአርባ ምንች ጨርቃ ጨርቅ፣ በ10 ሰዓት ኢትይዶጵያ ቡና ከኒያላ ይጫወታሉ።</p>

<p>በክልል ከተሞች ደግሞ ከ9 ሰዓት ጀምሮ አዳማ ከነማ ከቅዱስ ጊዮርጊስ፣ በመቀሌ ጉና ንግድ ከሙገር ሲሚንቶ፣ በወንጂ ወንጂ ስኳር ከኢትዮጵያ ባንኮች፣ በአዋሳ አዋሳ ከነማ ከመድን እንዲሁም በሐረር ቢራ ከትራንስ ኢትዮጵያ ይጋጠማሉ።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 7 ቀን 1996</a></p>

</body>
</html>	














