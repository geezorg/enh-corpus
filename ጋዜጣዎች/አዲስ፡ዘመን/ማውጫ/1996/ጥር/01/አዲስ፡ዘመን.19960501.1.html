<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ላይ የሚያተኩር ዓለም አቀፍ ጥናታዊ መጽሔት መታተም ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ላይ የሚያተኩር ዓለም አቀፍ ጥናታዊ መጽሔት መታተም ጀመረ</h2>


<p>በኢትዮጵያ ማኅበራዊ፣ ምጣኔ ሀብታዊ ፖለቲካዊ ጉዳዮች ላይ የተለያዩ የምርምር ፅሁፎችን የሚያስተናግድ ዓለም አቀፍ መጽሔት አሜሪካ ውስጥ መታተም ጀመረ።</p>

<p>"ኢንተርናሽናል ጆርናል ኦፍ ኢትዮፕያን ስተዲስ" በሚል ስያሜ የሚጠራው ይኽው ዓለም አቀፍ የምርምር መጽሔት በመላው ዓለም በሚገኙ ኢትዮጵያውያንና በኢትዮጵያ ላይ ጥናት በሚያካሂዱ የሌሎች አገራት ምሁራን በየሁለት ዓመቱ ይዘጋጃል።</p>

<p>የመጀመሪያው የሕትመት ውጤት ትናንት አዲስ አበባ ዩኒቨርሲቲ ውስጥ ይፋ በተደረገበት ወቅት እንደተገለጸው፣ መጽሔቱ የኢትዮጵያን አንገብጋቢና ወቅታዊ ጉዳዮች በጥልቀት በመዳሰስ የመፍትሄ አቅጣጫዎችን የሚያመላክቱ የምርምር ሥራዎችን ያቀርባል።</p>

<p>የመጽሔቱ ዓላማ በኢትዮጵያ ማኅበራዊ፣ ምጣኔ ሀብታዊ፣ ፖለቲካዊና ባህላዊ ጉዳዮች ላይ የምርምር ሥራዎችንና ውይይቶችን ማጠናከር መሆኑን አዘጋጁ ዶክተር ወርቁ ነጋሽ በዚሁ ጊዜ ተናግረዋል።</p>

<p>የፖሊሲ አውጪዎች፣ የትምህርት ባለሙያዎችና ሌሎች ፍላጎት ያላቸው ኢትዮጵያውያን በተለያዩ የአገሪቱ ጉዳዮች ላይ እንዲከራከሩና እንዲወያዩ ማነሳሳትም የምርምር መጽሔቱ ዓላማ ነው ብለዋል።</p>

<p>የምርምርና ጥናት መፅሔቱ ከማንም ያልወገነ ነፃ መድረክ መሆኑን የገለጹት፣ ዶክተር ወርቁ በኢትዮጵያ ጉዳይ ላይ ለሚነሱ የተለያዩ አስተሳሰቦችና አመለካከቶች ፍትሃዊ የሆነ ሽፋን እንደሚሰጥም በስነ ሥርአቱ ላይ ለተገኙት የአዲስ አበባ ዩኒቨርስቲ ምሁራን ገልጸዋል።</p>

<p>መጽሔቱ ማንኛቸውንም በኢትዮጵያ ጉዳይ ላይ የሚካሄዱ የምርምር ሥራዎችን፣ መጣጥፎችን፣ የመጽሐፍ ግምገማዎችንና ሌሎች ትንታኔዎችን ለማስተናገድ ዝግጁ መሆኑንም ጠቁምዋል።</p>

<p>የአዲስ አበባ ዪኒቨርስቲ የጥናትና ምርምር ኢንስቲትዩት ተጠባባቂ ዳይሬክተር ዶክተር ጌታቸው ካሳ በዚሁ ጊዜ እንደገለጹት መጽሔቱ በአገሪቱ በመካሄድ ላይ ላለው የልማትና ዴሞክራሲ ግንባታ ከፍተኛ ፋይዳ ይኖረዋል። </p>

<p>በዩኒቨርስቲው አማካኝነት ካለፉት ሦስት አሥርት ዓመታት በላይ በመዘጋጀት ላይ ያለው የኢትዮጵያ ጥናት መጽሔት ትኩረት በአብዛኛው ታሪክና ቋንቋ ነው። በተለይ ፖለቲካዊ ጉዳዮችን አይተችም ነበር።</p>

<p>ሎሳንጀለስ ውስጥ የተጀመረው አዲሱ መጽሔት ግን ኢኮኖሚንና ፖለቲካን የሚዳሥስ እንዲሁም በድፍረት የሚተች በመሆኑ ለአገሪቱ የሚሰጠው ጥቅም የጎላ ነው ብለዋል።</p>

<p>ትናንት ይፋ የሆነው የመጀመሪያው ዓለም አቀፍ የጥናትና ምርምር መጽሔት በኢትዮጵያ የገጠር ድህነት ፣ በወቅቱ የኢትዮጵያ ፖለቲካና ሌሎች ጉዳዮች ላይ ያተኮሩ አሥር ጽሑፎችን ለንባብ አቅርቧል።</p>

<p>በዝግጅት ላይ የዩኒቨርሲቲውን ፕሬዚዳንት ፕሮፌሰር እንድሪያስ አእሸቴን ጨምሮ መምህራንና ታውቂ ግለሰቦች ተገኝተዋል። በዚሁ ጊዜም የመፅሔቱን የተወሰነ ቅጅ ለኢንስቲትዩቱ ተበርክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 1 ቀን 1996</a></p>

</body>
</html>	














