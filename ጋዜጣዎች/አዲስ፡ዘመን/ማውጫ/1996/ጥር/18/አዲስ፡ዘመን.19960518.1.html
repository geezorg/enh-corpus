<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰቃቂ ሁኔታ አሥር ሰዎች ገድሏል የተባለ የኦነግ አባል በሞት እንዲቀጣ ተወሰነበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሰቃቂ ሁኔታ አሥር ሰዎች ገድሏል የተባለ የኦነግ አባል በሞት እንዲቀጣ ተወሰነበት</h2>


<p>የኦነግ ተዋጊ በመሆን 10 ግለሰቦችን አርዶና በጥይት ጨፍጭፎ በአሰቃቂ ሁኔታ መግደሉና በመንግሥትና ህዝብ ላይ የፀጥታ መደፍረስ ማስከተሉ የተረጋገጠበት አንድ ግለሰብ በሞት እንዲቀጣ የፌዴራሉ ከፍተኛ ፍርድ ቤት ትናንት ውሳኔ ሰጠ።</p>

<p>አምስተኛ ወንጀል ችሎታ ጀማል ሙስጠፋ የተባለው ግለሰብ በጥይት ተደብድቦ ኦነግ ከሽግግሩ መንግሥት ራሱን በ1984 ዓ.ም ባገለለበት ወቅት የድርጅቱ ተዋጊ በመሆን ግለሰቦቹን በመግደሉና የፀጥታ መደፍረስ ማስከተሉ ስለተረጋገጠበት ነው።</p>

<p>ተከሳሹ ጀማል ሙስጠፋ በሐረርጌ ክፍለ ሀገር ዳሮ ለቡ በተባለ ቦታ ይኖሩ የነበሩና የአንድ ቤተሰብ አባላት የሆኑ ስድስት ሰዎች የካቲት 12 ቀን 1984 ዓ.ም የአባወራውን ብልት በመቁረጥና እናታቸውን ጨምሮ የአምስት ሴት ልጆች ጡት ቆርጦ በአፋቸው በማጉረስ በስለት አርዶ መግደሉ ኢንደተረጋገጠበት ፍርድ ቤቱ በውሳኔው አመልክቷል።</p>

<p>በዚሁ ዕለት ቦታ ባልና ሚስት የሆኑ ሁለት ግለሰቦች በተመሳሳይ ሁኔታ መግደሉን እንዲሁም የካቲት 15 ቀን 1984 ዓ.ም ከሌሎች ባልና ሚስት ደብድቦ ጉዳት ካደረሰባቸው በኋላ በጥይት ግድያ መፈጸሙን በአቃቤ ሕግ ማስረጃ እንደተረጋገጠበት ችሎቱ በውሳኔው አስፍሯል።</p>

<p>ጀማል ሙስጠፋ በተጎጂዎቹ ላይ አሰቃቂ ወንጀሉን የፈፀመባቸው የኦነግ ድርጅት ተዋጊና ታጣቂነቱን ምክንያት በማድረግ በብሔራቸውና በፖለቲካ አመለካከታቸው ካለው ጥላቻ ግድያ መፈፀሙ የአድገኛነቱን ሁኔታ የሚያሳይ ነው ሲል ፍርድ ቤቱ በውሳኔው አብራርቷል። </p>

<p>በግለሰቡ ላይ የተወሰነው የሞት ቅጣት ተግባራዊ የሚደረገው ለሀገሪቱ ርእሰ ብሔር ቀርቦ ሲፀድቅ መሆኑን በመግለጽ የይግባኝ መብት ያለው መሆኑንም ለግራ ቀኙ ነግሯል።</p>

<p>ተከሳሹ ጀማል ሙስጠፋ መሀይም መሆኑን፣ የአምስት ልጆች አባትና ልጆቹም ሰብሳቢ በማጣት በመበታተናቸው ለማሰባሰብ ኢንዲችል፣ አይነስውር እናት እንዳሉትና የሱን ዕርዳታ የሚሹ በመሆናቸው ለመርዳት፣ በዚህ ጉዳይም ለ12 ዓመት የታሰረ በመሆኑ ቅጣቱ ቀሎ እንዲወሰንለት ማመልከቱን ችሎቱ በውሳኔው አብራርቷል።</p>

<p>ፍርድ ቤቱም በተከሳሹ በኩል የተፈጸመው ወንጀል ከባድ በመሆኑ ያቀረበው የቅጣት ማቅለያ ሀሳብ ባለመቀበል ለሌላው ኅብረተሰብ ትምህርት ሊሆን ይችላል ብሎ ባመነበት መሰረት ግለሰቡ በጥይት ተደብድቦ እንዲገደል ወስኖበታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 18 ቀን 1996</a></p>

</body>
</html>	














