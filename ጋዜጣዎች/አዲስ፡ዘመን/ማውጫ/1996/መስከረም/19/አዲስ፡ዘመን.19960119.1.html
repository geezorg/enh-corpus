<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የዓለም አቀፍ ቡና ድርጅት የአመራር ቦርድ አባል ሆና ተመረጠች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የዓለም አቀፍ ቡና ድርጅት የአመራር ቦርድ አባል ሆና ተመረጠች</h2>


<p>ኢትዮጵያ በአረቢካ ቡና አምራችነቷ የዓለም አቀፍ ቡና ድርጅት ጉባዔ የአመራር ቦርድ አባል ሆና ተመረጠች።</p>

<p>የቡናና ሻይ ባለሥልጣን ትናንት እንዳስታወቀው በአሜሪካ ኮሎምቢያ ካርታሂና ከተማ ሰሞኑን በተካሄደው 89ኛው የዓለም አቀፍ ቡና ድርጅት ጉባዔ ኢትዮጵያ በአረቢካ ቡና አቅራቢነቷ የአመራር ቦርድ አባል ሆና ለመመረጥ በቅታለች።</p>

<p>የድርጅቱ ጉባዔና የተመሠረተበት 40ኛ ዓመት መታሰቢያ ከመስከረም 4 ቀን ጀምሮ ለስምንት ቀናት በተካሄደው ውይይት የተደረሰባቸውን ስምምነቶች ለመተግበር የሚያስችልና የድርጅቱን ሥራ የሚመራ ከቡና አምራችና ሸማች ሀገሮች የተውጣጣ የቦርድ አባላት ምርጫ ተካሂዷል።</p>

<p>የጋራ ጉባዔው ከአራት አመታት ወዲህ በተከታታይ እየቀጠለ በመጣው የዓለም አቀፍ የቡና ዋጋ ቀውስን ለመቋቋምና ሁኔታውን ለመለወጥ ያስችላሉ ባላቸው እርምጃዎች ላይ ተነጋግሯል።</p>

<p>የቡና ጥራትን በማሻሻል፣ የገበያ አድማስን በማስፋት፣ በቡና አምራች አገሮች ውስጥ ፍጆታን ለማሳደግ፣ በቡናና በሌሎች ምርቶች አማራጭ የገበያ ስልቶችን በመዘርጋት በየአገሩ የቡናውን ዘርፍ ሊያግዙ የሚችሉ ፕሮጀክቶች አቀራረጽ ዙሪያ ሰፊ ውይይት ተካሂዷል።</p>

<p>አሜሪካ በዓለም ከፍተኛዋ የቡና ሸማች አገር እንደመሆንዋ በዓለም የቡና ድርጅት አባልነቷ ለመመለስ የተቃረበችበት ሁኔታ ላይ መገኘቷ ችግሩን ለመቅረፍ ትልቅ ሚና ልትጫወት እንደምትችል ታምኖበታል።</p>

<p>ሩሱያ ቻይና ካናዳና ፓርማም የድርጅቱ አባል ለመሆን እየተቃረቡ በመሆናቸው አባል ሲሆኑ፣ የቡና ፍጆታ በማሳደግ ዋጋው እንዲያንሰራራ በማድረግና ለዓለም አቀፉ የቡና ቀውስ መፍትሔነት አመቺ ሁኔታን ሊፈጥር እንደሚችል ተስፋ ተጥሎበታል ብለዋል።</p>

<p>በዚሁ 180 የቡና አምራችና ሸማች አገሮች ተወካይ ተሳታፊ የሆኑበት ጉባዔ ኢትዮጵያን በመወከል የብሔራዊ ባንክ ምክትል ገዥ በአቶ አለምሰገድ አሰፋ የቡናና ሻይ ባለስልጣን አመራር ቦርድ ሰብሳቢ የተመራ አምስት አባላት ያሉት ልዑካን ቡድን ተካፋይ ሆኗል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 19 ቀን 1996</a></p>

</body>
</html>	














