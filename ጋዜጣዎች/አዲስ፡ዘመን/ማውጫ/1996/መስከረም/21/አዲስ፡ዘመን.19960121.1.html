<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ በኩል ምንም ዓይነት ግጭትና ጠብ አጫሪነት እንደማይፈጸም ጠቅላይ ሚኒስትር መለስ ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ በኩል ምንም ዓይነት ግጭትና ጠብ አጫሪነት እንደማይፈጸም ጠቅላይ ሚኒስትር መለስ ገለጹ</h2>


<p>በኢትዮጵያና ኤርትራ የድንበር ኮሚሽን ውሳኔ ዙሪያ ባድመን አስመልክቶ በተፈጠረው ችግር ምክንያት በኢትዮጵያ በኩል ምንም ዓይነት ግጭትና ጠብ አጫሪነት እንደማይፈጸም ጠቅላይ ሚኒስትር መለስ ገለጹ።</p>

<p>ጠቅላይ ሚኒስትር መለስ ዜናዊ "ኦል አፍሪካ" ከተባለ የፕሬስ ተቋም ጋዜጠኛ ኦፎቢያ ኩዊስት አርክተን ጋር ጃፓን ቶኪዮ ላይ ሰሞኑን ባደረጉት ቃለ ምልልስ እንዳስታወቁት፤ ኮሚሽኑ ባድመን ለኤርትራ በመስጠት የሁለቱን አካላት ኮንትራታዊ ግንኙነት ጥሷል የሚል አመለካከት ኢትዮጵያ ቢኖራትም ችግሩን በሰላማዊ መንገድ ከመፍታት ውጪ ምንም ዓይነት ግጭትና ጠብ አጫሪነት በኢትዮጵያ በኩል አይፈጸምም።</p>

<p>ችግሩን በሰላማዊ ፣ ዲፕሎማሲያዊና ሕጋዊ መንገድ ለመፍታት እንደሚንቀሳቀሱ የገለጹት ጠቅላይ ሚኒስትር መለስ፣ ሊሰመርበት የሚገባው የመጀመሪያ ነጥብ ይህ መሆኑን አመልክተዋል።</p>

<p>የድንበር ኮሚሽኑ ኢትዮጵያ የሰጠችው መሠረታዊ የአካሄድ ሰነድ ላይ ተመስርቶ ውሳኔ እንዲሰጥ ቢጠበቅም የሰው ብይን በመሠረታዊ የአካሄድ ሰነዱ ላይ ተመስርቶ የተፈጸመ እንዳልሆነ አቶ መለስ አብራርተዋል።</p>

<p>ኢትዮጵያ የኮሚሽኑን ውሳኔ እቀበላለሁ ያለችውን ቃሏን አላከበረችም የሚሉ አንዳንድ ሰዎች መኖራቸውን አስመልክቶ ጋዜጠኛው ላነሳው ጥያቄ በሰጡት መልስ አባባሉ ትክክል አለመሆኑን አስገንዝበዋል።</p>

<p>ጠቅላይ ሚኒስትሩ እንዳሉት፤ ዛሬም ቢሆን ችግሩን በሰላምና በአልጀርሱ ስምምነት በተቀመጠው አካሔድ መሠረት ለመፍታት ኢትዮጵያ ቃሏን ታከብራለች።</p>

<p>የኮንትራት ግንኙነቱን የጣሰው የድንበር ኮሚሽኑ እንጂ ኢትዮጵያ አይደለችም ሲሉ አስምረውበታል።</p>

<p>ጋዜጠኛው ኦፌቢያ ኩዊስት በቃለ ምልልሳቸው ውስጥ ትኩረት ሰጥቶ ጥያቄውን ያቀረበው በኢትዮጵያና ኤርትራ የድንበር ኮሚሽን ውሳኔ ዙሪያ ሲሆን፤ ኢትዮጵያ ለፀጥታው ምክር ቤት በቅርቡ የጻፈችውን ደብዳቤ ይዘትና ዓላማም ዳስሷል። </p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 21 ቀን 1996</a></p>

</body>
</html>	














