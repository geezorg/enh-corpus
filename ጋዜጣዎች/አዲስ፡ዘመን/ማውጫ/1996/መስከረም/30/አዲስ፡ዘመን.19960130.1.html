<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሰሜን አሜሪካ የኢትዮጵያ የሕክምና ባለሙያዎች ቡድን ተልዕኮውን በተሳካ ሁኔታ ማጠናቀቁ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሰሜን አሜሪካ የኢትዮጵያ የሕክምና ባለሙያዎች ቡድን ተልዕኮውን በተሳካ ሁኔታ ማጠናቀቁ ተጠቆመ</h2>


<p>በሰሜን አሜሪካ የኢትዮጵያ የሕክምና ባለሙያዎች ቡድን ሲያካሂድ የቆየውን ህክምና በተሳካ ሁኔታ ማጠናቀቁንና ለሥራው መሳካትም የተደረገለት ከፍተኛ ትብብር እንዳስደሰተው ገለጸ።</p>

<p>የማኅበሩት ፕሬዚዳንት ፕሮፌሰር እንግዳ አስፋው ትናንት በሸራተን አዲስ ለጋዜጠኞች በሰጡት መግለጫ ቡድኑ ለ122 ሕሙማን የልብና ሌሎች ሕክምናዎችን በተሳካ ሁኔታ ማካሄዱንና ለዚህም ከተለያዩ ሚኒስቴር መሥሪያ ቤቶች ከድርጅቶችና ግለሰቦች ከፍተኛ ድጋፍ እንደተደረገለት ገልጸዋል።</p>

<p>የሕክምና ቡድኑ ባለፉት ሁለት ሣምንታት በጥቁር አንበሳ በጳውሎስና በጦር ኃይሎች እንዲሁም በወሊሶ ቅዱስ ሉቃስ ካቶሊክ ሆስፒታል ለ122 ህሙማን ሕክምናዎችን ሲያካሂድ መቆየቱን ፕሬዚዳንቱ ጠቅሰው፤ ከነዚህ ውስጥ ለ26 ሕሙማን የልብ ቀዶ ሕክምና መደረጉን አመልክተዋል።</p>

<p>የልብ ቀዶ ሕክምና ከተደረገላቸው ከነዚህ 26 ሕሙማን ውስጥ ለአሥሩ የቫልቭ መቀየር ቀዶ ሕክምና እንደተደረገላቸው ጠቁመው ሕክምናውን ያገኙት ሰዎችም በጥሩ ሁኔታ ላይ እንደሚገኙ ገልጸዋል። ይህ የልብ ሕክምና በአገሪቱ ውስጥ ለመጀመሪያ ጊዜ የተካሄደ መሆኑን አስታውቀዋል።</p>

<p>ቡድኑ አገር ውስጥ ከገባና ስራውን ከጀመረበት ጊዜ አንስቶ እሁድን ጨምሮ ከጧት እስከ ሌሊት ሕክምናውን ሲያካሂድ እንደነበረ ፕሮፈሰሩ ገልጸው በቂ የሰው ኃይል ባለመኖሩና ለታካሚዎች ከሚያስፈልገው ጥንቃቄ አኳያ ቀደም ሲል ሊሠራ ያቀደውን ያህል አለማከናወኑን ተናግረዋል።</p>

<p>ማኅበሩ ከቀዶ ሕክምናው ሌላ ለሕክምና ባለሙያዎች ሥልጠና መስጠቱን የገለጹት ፕሮፈሰሩ፣ ወደፊትም ይህን ሥልጠና የማጠናከር በገጠር የጤና ፕሮግራም፣ በሕፃናትና በእናቶች ጤና ላይ ሰፊ ሥራ ለመሥራት ዕቅድ እንዳለው ገልጸዋል። ከዚህ ሌላ ከኢትዮጵያ አልፎ ለአፍሪካ የሚያገለግል በአምስት ዓመታት ውስጥ የሚጠናቀቅ ዘመናዊ የልብ ህክምና መስጫ ማዕከል ለማሠራትም ማቀዱን አስታውቀዋል።</p>

<p>ቡድኑ የወደፊት ዕቅዱን የሚተገብረው ከኢትዮጵያ ሕዝብና ከመንግሥት ጋር በመተባበር መሆኑን የገለጹት ፕሮፌሰር እንግዳ "ወደ አገራችን ተመልሰን የምንመጣበትና ለሀገራችን የምንሠራበት ጊዜው አሁን ነው፣ ሁላችንም ተባብረን ሕዝባችንን መርዳት አለብን" ብለዋል።</p>


<p>"የአገሪቱን የወደፊት ዕጣ መለወጥ እንችላለን" በሚል መርህ ወደ ኢትዮጵያ የመጣው ይህ የሕክምና ቡድን ያከናወነው ተግባር በገንዘብ ሲተመን 30 ሚሊዮን ብር እንደሚገመትም ገልፀዋል።</p>


<p>የሕክምና ቡድኑ ተልዕኮና ተግባር ለሌሎች በሰሜን አሜሪካና በአውሮፓ ያሉ በርካታ ኢትዮጵያውያን ምሑራን ወደአገራቸው ተመልሰው እንዲሠሩ በር የሚከፍት ነው ያሉት አቶ ተፈሪ፣ ጊዜያቸውን መስዋዕት አድርገው ያስተማራቸውን ወገን መርዳት መቻላቸው ያስመሰግናቸዋል ብለዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 30 ቀን 1996</a></p>

</body>
</html>	














