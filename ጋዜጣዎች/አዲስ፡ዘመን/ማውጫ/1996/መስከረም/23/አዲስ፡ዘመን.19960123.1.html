<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን በመስዋዕትነት ያረጋገጡት ሰላም እንዳይታወክ ድርጅቱ ኃላፊነት እንዳለበት ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያውያን በመስዋዕትነት ያረጋገጡት ሰላም እንዳይታወክ ድርጅቱ ኃላፊነት እንዳለበት ተገለጸ</h2>


<p>ኢትዮጵያውያን በከፍተኛ ትግልና መስዋዕትነት ያረጋገጡት ሰላም እንዳይታወክ የማድረግ ኃላፊነት በተባበሩት መንግሥታት ትከሻ ላይ መውደቁን ማስታወቂያ ሚኒስቴር አስታወቀ።</p>

<p>ሚኒስቴሩ በወቅታዊ ጉዳይ ላይ የመንግሥትን አቋም በሚተነትነው ጽሑፍ ትናንት እንዳስታውቀው፤ በኢትዮ-ኤርትራ የድንበር ኮሚሽን አተረጓጎም ምክንያት የኢትዮጵያ ሕዝብና መንግሥት በከፍተኛ ትግልና መስዋዕትነት ያረጋገጡት አንፃራዊ ሰላም የሚታወክበት ሁኔታ እንዳይፈጠር የማድረግ ኃላፊነት ከማንም በላይ በተባበሩት መንግሥታት ድርጅት የፀጥታው ጥበቃ ምክር ቤት ትከሻ ላይ ይወድቃል።</p>

<p>ችግሩ ከዚህ በባሰ ከመወሳሰቡ በፊት የፀጥታው ጥበቃ ምክር ቤትም ሆነ ሌሎች ለችግሩ አስተማማኝና ዘላቂ ሰላማዊና ሕጋዊ አፈታት አስተዋፅኦ ያላቸው ወገኖች ሁሉ የሚጠበቅባቸውን ኃላፊነት እንዲወጡ ኢትዮጵያ ጥሪ ማቅረቧን ጽሑፉ ገልጿል።</p>

<p>የድንበር ኮሚሽኑ የፈጸመውን ስህተት እንዲያስተካክል ኢትዮጵያ በተደጋጋሚ ጥያቄ ማቅረቧን የጠቀሰው ጽሑፉ፤ ፍትሀዊ ያልሆነ ውሳኔ ለመቀበል መገደድ እንደሌለባትና እንዲህ ያለው ውሳኔም በሕዝቦች መካከል ለዘላቂ አለመተማመንና ግጭት በር እንደሚከፍት አስገንዝቧል።</p>

<p>በአፍሪካ ቀንድ ዘላቂ ሰላም ለማስፈን፤ ድህነትን ለመዋጋትም ሆነ ዴሞክራሲያዊ ሥርዓትን ለመገንባት ሰላም ከፍተኛ ፋይዳ እንዳለው ያመለከተው ሚኒስትሩ በአካባቢው ዘላቂ ሰላም ለማስፈን ፍትሀዊ ውሳኔ አስፈላጊ መሆኑን አስምሮበታል።</p>

<p>የኤርትራ መንግሥት ባድመ የኤርትራ ግዛት ስለመሆኗ አንዳች ማስረጃ ማቅረብም ሆነ በኢትዮጵያ በኩል የቀረበውን መረጃ ማፍረስ ባልቻለበት ሁኔታ ኮሚሽኑ ውሳኔውን ሲተረጉም ባድመን ለኤርትራ እንድትሆን ለመበየን የሚያስችለው አንዳችም የሕግም ሆነ የመረጃ ድጋፍ እንዳልነበረው ጽሑፉ በአፅንኦት አስታውቋል።</p>

<p>የድንበር ኮሚሽኑ ስህተት መፈጸሙን ቢያምንም ስህተቱን ከሥር መሰረቱ ለማረም ዝግጁ ሳይሆን በመቅረቱ ኢትዮጵያ ጉዳዩ ከድንበር ኮሚሽኑ እጅ ወጥቶ በፀጥታው ምክር ቤት እንዲታይ ለመጠየቅ መገደዷን ጽሑፉ አውስቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 23 ቀን 1996</a></p>

</body>
</html>	














