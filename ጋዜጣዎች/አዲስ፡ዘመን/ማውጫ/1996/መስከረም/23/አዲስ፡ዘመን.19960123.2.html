<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የሚገኙ ፓርኮች በግል ባለሃብቶች እንዲለሙ ሊደረግ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ የሚገኙ ፓርኮች በግል ባለሃብቶች እንዲለሙ ሊደረግ ነው</h2>


<p>በአዲስ አበባ ከተማ የሚገኙትን 11 ፓርኮችን ወደ ግል ባለሀብቶች እንደሚያዛውር የአዲስ አበባ ከተማ አስተዳደር የፅዳት፣ ውበትና መናፈሻ ልማት ኤጀንሲ አስታወቀ፤ አዳዲስ ፓርኮችን ማቋቋም ለሚፈልጉ ባለሀብቶችም አስፈላጊው ድጋፍ እንደሚደረግላቸው ተጠቆመ።</p>

<p>የኤጀንሲው ዋና ሥራ አስኪያጅ አቶ ከበደ ፋሪስ ሰሞኑ እንደገለጹት፤ በመንግሥት የሚተዳደሩትን ፓርኮች ወደ ግል ባለሀብቶች ማዛወር ያስፈለገው የአገልግሎት ብቃታቸውንና አቅማቸውን በማሳደግ የከተማውን ፅዳትና ውበት ለማስጠበቅ ታስቦ ነው።</p>

<p>ሦስት ሚሊዮን ሕዝብ ለሚኖርባት አዲስ አበባ አሁን በአገልግሎት ላይ ያሉት 11 የመዝናኛ ፓርኮች በቂ ባለመሆናቸው በዘርፉ ለሚሰማሩ ባለሀብቶች ኤጀንሲው የቦታና የቴክኒክ ድጋፍ ለመስጠት መዘጋጀቱን አቶ ከበደ ገልጸዋል።</p>

<p>በዚህም መሠረት ከምኒልክ ቤተመንግሥት እስከ እስጢፋኖስ ቤተክርስቲያን አካባቢ ያለውን ክፍት ቦታ ዓለም ዓቀፍ ደረጃን የጠበቀ ዘመናዊ ፓርክ በ35 ሚሊዮን ብር ወጪ ለመገንባት ሼክ መሐመድ ሁሴን አሊ አላሙዲን ቦታውን ተረክበው እያለሙት ነው ብለዋል።</p>

<p>ፓርኩ ለሦስት የተከፈለ ሲሆን፤ አዲስ አበባ ዞን የተባለው ከምኒልክ ቤተ መንግሥት እስከ ሂልተን ሆቴል ያለው የመጀመሪያ ክፍል በውሃ ፏፏቴዎችን በውኃ ቴክኖሎጂ የበለጸጉ መዝናኛዎች መሆናቸውን አቶ ከበደ ገልጸው፤ ከሂልተን እስከ ካዛንቺስ መንገድ ያለው ኢትዮጵያ ዞን የሚባለው ደግሞ ልዩ ልዩ መዝናኛዎች፣ የሕፃናት መጫወቻዎችና የአዛውንት መዝናኛ ቤቶችን ያሟላ እንደሚሆን አስረድተዋል።</p>

<p>ሦስተኛውና አፍሪካ ዞን የሚባለው በአፍሪካ አዳራሽ ፊት ለፊት የሚገኘው ፓርክ ደግሞ አምፊ ቴአትሮችንና ሌሎችን ዘመናዊ መዝናኛዎች የሚያሟላ መሆኑን ጠቁመው፤ ሦስቱም ዞኖች በተንጠላይ ድልድዮች እንደሚገናኙ አስታውቀዋል።</p>

<p>የፓርኩ ሥራ በዘጠኝ ወራት ጊዜ ውስጥ ከተጠናቀቀ በኋላ የግል ባለሀብቶች ወይም የቂርቆስ ክፍለ ከተማ እንዲያስተዳድሩት እንደሚደረግ ዋና ሥራ አስኪያጁ ጠቁመው፤ ሼክ መሐመድ ሁሴን አሊ አላሙዲን ለከተማዋ ውበት በማሰብ ላደረጉት አስተዋጽኦ ሊመሰገኑ ይገባል ብለዋል።</p>

<p>ሌሎች ባለሀብቶችም ፓርኮችን አልምተው ለማስረከብ ፍላጎት እያሳዩ መሆናቸውን ጠቁመው፤ አንዳንድ ባለሀብቶች ደግሞ ፓርኮችን በማልማትና በማስተዳደር ለመሥራት ጥያቄ እያቀረቡ መሆናቸውን አቶ ከበደ አስታውቀዋል።</p>

<p>እንዲሁም ድላችን ሀውልትና ከሚግሬሽን ፊት ለፊት ያለውን 35 ሺ ካሬ ሜትር ክፍት ቦታ በድልድይ በማገናኘት ለፓርክነት ለማዋል የዲዛይን ሥራውን ለጨረታ ለማውጣት በዝግጅት ላይ መሆኑን ዋና ሥራ አስኪያጁ ገልጸዋል።</p>

<p>የከተማዋ ነዋሪዎች በየቀበሌው የሚገኙና ቆሻሻ የሚጣልባቸው ክፍት ቦታዎችን በማልማትና አበቦችን በመትከል አስውበው ለመዝናኛነት ሊያውሉት እንደሚገባ ዋና ሥራ አስኪያጁ አስገንዝበዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 23 ቀን 1996</a></p>

</body>
</html>	














