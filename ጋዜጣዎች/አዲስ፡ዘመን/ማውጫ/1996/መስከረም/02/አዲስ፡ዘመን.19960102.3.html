<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ባንክ ለድሃ አገሮች አዲስ የብድር ፕሮግራም ቀረጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም ባንክ ለድሃ አገሮች አዲስ የብድር ፕሮግራም ቀረጸ</h2>


<p>ድሃ ሀገሮች የዓለም አቀፍ የንግድ ስምምነቶችን ተግባራዊ ማድረግ የሚያስችላቸውን በብዙ ሚሊዮን የሚቆጠር ዶላር ማበደር የሚያስችል አዲስ ፕሮግራም መቅረጹን አስታወቀ።</p>

<p>የዓለም ባንክ ማኔጅንግ ዳይሬክተርና የባንኩን ከፍተኛ ባለሥልጣናትን በመጥቀስ ኤ.ኤፍ.ፒ ከሜክሲኮ እንደዘገበው፣ ባንኩ ድሃ ሀገሮች ዓለም አቀፍ የንግድ ስምምነቶችን ተግባራዊ ማድረግ የሚያስችላቸውን በብዙ ሚሊዮን የሚቆጠር ዶላር ለማበደር ፕሮግራም ቀርጿል። ፕሮግራሙ የመንገድ፣ የወደብና የጉምሩክ አገልግሎቶችን ለማሻሻል ለሚደረጉ ኢንቨስትመንቶች የሚውል ነው።</p>

<p>ፕሮግራሙ በኅዳር እ.ኤ.አ 2001 በኳታር ዶሀ ከተማ በተካሄደው የዓለም የንግድ ድርጅት ስብሰባ ወቅት ንግድን በዓለም አቀፍ ደረጃ "ሊብራላይዝድ" ለማድረግ የተደረሰበትን ስምምነት ተግባራዊ ለማድረግ የሚያስችል ነው።</p>

<p>ድሃ አገሮች የንግድ ተሐድሶዎችን በሚያደርጉበት ወቅት የሚያጋጥሟቸውን መሰናክሎች ተውጥተው በዓለም ገበያ ተወዳዳሪ ለመሆን የገንዘብ ድጋፍ ማድረግ የግድ መሆኑንም ባለሥልጣናቱ ጠቁመዋል።</p>

<p>አዲሱ ፕሮግራም ከዚህ ውጪ በማደግ ላይ ለሚገኙ ሀገሮች 800 ሚሊዮን ዶላር በየዓመቱ ለማበደር የሚያስችል እንደሆነም ባንኩ አስታውቋል።</p>

<p>ብድሩ በማደግ ላይ ያሉ ሀገሮች ምርቶች በአደጉ ሀገሮች ገበያ ተወዳዳሪ ሆነው እንዲቀርቡ የሚያስችል ሲሆን፤ ከንግድ ጋር የተያያዙ መሠረተ ልማቶችን ለማሻሻል የሚውል ነው።</p>

<p>የዓለም የንግድ ድርጅት አባል ሀገሮች ሚኒስትሮች የአምስት ቀን ስብሰባቸውን በሜክሲኮ ካንኩን ከተማ ከትናንት በስቲያ የጀመሩ መሆኑ የሚታወስ ነው።</p>

<p>የስብሰባው ዋንኛ የመወያያ ጉዳይ የበለጸጉት ሀገሮች ለእርሻ ምርቶቻቸው የሚሰጡትን በቢሊዮን የሚቆጠር ድጎማ ያቁሙ የሚለው በማደግ ላይ ያሉና ድሃ ሀገሮች ጥያቄ እንደሆነም ይነገራል።</p>

<p>የዓለም የንግድ ድርጅትን የሚቃወሙ ከፍተኛ ቁጥር ያላቸው ሠልፈኞች ስብሰባው በሚካሄድበት የሜክሲኮ የወደብ ከተማ ካንኩን በመገናኘት ተቃውሟቸውን እየገለጹ ሲሆን፤ አንድ የደቡብ ኮሪያ ገበሬ ተቃውሞውን ለመግለጽ እራሱን ማጥፋቱ ተነግሯል።</p>

<p>የተቃውሞ ሠልፈኞቹ "የዓለም የንግድ ድርጅት ገበሬዎችን እየገደለ ነው" የሚሉ መፈክሮችን አንግበው እንደነበር ተነግሯል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 2 ቀን 1996</a></p>

</body>
</html>	














