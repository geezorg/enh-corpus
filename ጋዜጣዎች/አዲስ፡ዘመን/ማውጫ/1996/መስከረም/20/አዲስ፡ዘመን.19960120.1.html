<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ፊደላት ራሱን የቻለ ኪቦርድ እንዲኖራቸው የሚያስችል ዓለም አቀፍ ደረጃ እየተዘጋጀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ፊደላት ራሱን የቻለ ኪቦርድ እንዲኖራቸው የሚያስችል ዓለም አቀፍ ደረጃ እየተዘጋጀ ነው</h2>


<p>የኢትዮጵያ ፊደላት በዓለም አቀፍ ደረጃ ራሱን የቻለ የኮምፒዩተር ኪቦርድ እንዲኖራቸውና ለኢሜል አገልግሎት እንዲውሉ የሚያስችል የኮምፒዩተር ደረጃ እየተዘጋጀ መሆኑን የኢትዮጵያ ጥራትና የደረጃዎች ባለሥልጣን አስታወቀ።</p>

<p>በየዓመቱ ጥቅምት ሦስት የሚከበረውን የዓለም ደረጃዎች ቀን በማስመልከት የባለሥልጣኑ ዋና ዳይሬክተር አቶ መሳይ ግርማ ትናንት እንደገለጹት፣ በአሁኑ ወቅት በብሔራዊ የቴክኒክ ኮሚቴ በኢንፎርሜሽን ቴክኖሎጂ የሚሰሩ ልዩ ልዩ ደረጃዎች አሉ።</p>

<p>በቅርቡ የኢትዮጵያን ፊደላት የአጠቃቀም ሥርዓትን በተመለከተ "የኢትዮፒክ ፎንቶች" ደረጃ ወጥቷል ያሉት ዳይሬክተሩ፤ ባለሥልጣኑ የኢንፎርሜሽን ቴክኖሎጂ ደረጃዎች ዝግጅት የሚያከናውነው ከኢትዮጵያ ኮምፒዩተር ባለሙያዎች ማኅበር ጋር በመተባበር ነው ብለዋል።</p>

<p>የዘንድሮው የዓለም ደረጃዎች ቀን "ዓለም አቀፍ ደረጃዎች ለመላው ዓለም የመረጃ ኅብረተሰብ" በሚል መሪ ቃል የሚከበር መሆኑን አቶ መሳይ አመልክተው፤ የኢትዮጵያ ፊደል እንደ አረቢኛና ሌሎች ቋንቋዎች በዓለም አቀፍ የመረጃ መግባቢያ መረብ ውስጥ የራሳቸውን ወጥ ቅርጽ ይዘው እንዲካተቱ ጥረት እየተደረገ መሆኑን አስረድተዋል።</p>

<p>ኢትዮጵያ ከዓለም የኮምፒዩተር ደረጃ ዕድገት አንጻር በመስኩ የኮምፒዩተር ደረጃዎች ማኅበር ላይ ንቁ ተሳትፎ እያደረገች መሆኑን ጠቁመው፤ ዓለም ዛሬ የመረጃ ቴክኖሎጂ መንደር በመሆኗ ባለሥልጣኑ "የጥራት ሳምንት" በሚል ርዕስ ኅብረተሰቡ የተሻለ ግንዛቤ እንዲኖረው ለየት ያለ ዝግጅት እንደሚደረግ ገልጸዋል።</p>

<p>ባለሥልጣኑ የኢትዮጵያ ምርቶች በዓለም አቀፍ ገበያ ደረጃቸውን ጠብቀው ብዙ ተወዳዳሪ የሚያደጋቸውን የሦስት ዓመት ስትራቴጂ መንደጉን አስታውቀዋል።</p>

<p>በስትራቴጂው መሠረት የኢትዮጵያ የግብርናና የኢንዱስትሪ ምርቶች የሆኑትን ቡና፣ ቆዳና የቆዳ ውጤቶች፣ ጨርቃ ጨርቅና ሌሎች ወጪ ምርቶች ዓለም አቀፍ ደረጃን የጠበቁ እንዲሆኑ ለአምራቾች አቅም የማሳደግ ድጋፍ ይሰጣል ብለዋል።</p>

<p>ጥራትን በተመከለተ በሚነገሩ የማስታወቂያ ሥራዎችና ጥራት ባልጠበቁ ሸቀጦች ቁጥጥር ዙሪያ ለዳይሬክተሩና ለሥራ ባልደረባቸው ጥያቄ ቀርቦ የጥራት ቁጥጥር በአንድ ተቋም ብቻ የሚፈጸም ሳይሆን በአምራጩ የሚከናወን ተግባር ነው ሲሉ አስረድተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 20 ቀን 1996</a></p>

</body>
</html>	














