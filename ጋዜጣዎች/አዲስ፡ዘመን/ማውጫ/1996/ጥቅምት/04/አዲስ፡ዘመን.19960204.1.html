<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከባድ ተሽከርካሪዎች በተወሰኑ ሰዓቶችና መንገዶች ላይ እንዲንቀሳቀሱ የወጣው መመሪያ ከዛሬ ጀምሮ ተግባራዊ ይሆናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከባድ ተሽከርካሪዎች በተወሰኑ ሰዓቶችና መንገዶች ላይ እንዲንቀሳቀሱ የወጣው መመሪያ ከዛሬ ጀምሮ ተግባራዊ ይሆናል</h2>


<p>የአዲስ አበባ አስተዳደርን የትራፊክ እንቅስቃሴ ለማሻሻል ከባድ ተሽከርካሪዎች በተወሰኑ ሰዓቶችና መንገዶች ላይ ብቻ እንዲቀሳቀሱ የወጣው መመሪያ ከዛሬ ጀምሮ ተግባራዊ እንደሚሆን የአስተዳደሩ የትራንስፖርት ባለስልጣን አስታወቀ።</p>

<p>የአዲስ አበባ አስተዳደር ትራንስፖርት ባለሥልጣን ዋና ሥራ አስኪያጅ አቶ ዘመድኩን ግርማና የአስተዳደሩ የትራፊክ ጽሕፈት ቤት ኃላፊ የመቶ አለቃ ኡርጋ ዴሌልቻ በጋራ በሰጡት መግለጫ፣ የአዲስ አበባ አስተዳደርን የትራፊክ እንቅስቃሴ ቀልጣፋና ሰላማዊ ለማድረግ ባለፉት ወራቶች በርካታ ተግባራት ተከናውነዋል።</p>

<p>የአዲስ አበባ አስተዳደር ትራንስፖርት ባለስልጣን ዋና ሥራ አስኪያጅ አቶ ዘመድኩን እንደተናገሩት፣ ከባድ ተሽከርካሪዎች ፍጹም በተከለከሉ ሰዓቶች፣ እንዲሁም ፍፁም በተከለከሉ መንገዶችና በከፊል በተከለከሉ መንገዶች ወደ ከተማ እንዳይገቡ የወጣውን መመሪያ ተግባራዊ ለማድረግ አስፈላጊው ዝግጅት ተጠናቋል።</p>

<p>መመሪያው ተግባራዊ ከመሆኑ በፊት ከነዳጅ ጫኚዎች፣ ከደረቅና ጭነት ፣ከኮንስትራክሽን፣ ከምግብና መጠጥ አምራቾች ጋር በርካታ ውይይቶች ተደርገው ከስምምነት መደረሱን የገለጹት ዋና ሥራ አስኪያጁ፤ ለመመሪያው ተግባራዊነት ሁሉም የኅብረተሰብ ክፍል ትብብር እንዲያደርግ ጠይቀዋል።</p>

<p>መመሪያው ተግባራዊ ለማድረግ የነዳጅ ቦቲዎች በተወሰነ ሰዓት ወደ ከተማው ገብተው ነዳጅ አራግፈው በፍጥነት እንዲወጡ ልዩ ፈቃድ መስጠቱን እንዲሁም በሌሎቹ ዘርፎች እንደ ስራው ሁኔታ እየታየ ተሽከርካሪዎቹ ወደ ከተማ የሚገቡበት ልዩ ፍቃድ መዘጋጀቱን ዋና ሥራ አስኪያጁ ገልጸዋል።</p>

<p>ለነዳጅ ድርጅቶቹ የሼል፣ ቶታልና ሞቢል ይለፍ የሚል ወረቀት መስጠቱን አቶ ዘመድኩን ተናግረዋል።</p>

<p>ልዩ ፈቃድ በሁለት መልኩ እንደሚሰጥና ከአንድ ቀን በላይ ከሆነ በባለሥልጣኑ ለአንድ ቀን ብቻ ከሆነ ደግሞ በአስተዳደሩ የትራፊክ ጽሕፈት ቤት እንደሚከናወን አመልክተዋል።</p>

<p>አስተዳደሩ ጥቅምት 4 ቀን 1996 ዓ.ም ተግባራዊ መሆን የጀመረውን ይህንኑ መመሪያ ከአንድ ወር በኋላ እንደሚገመግምና መሻሻል ያለባቸውን ሁኔታዎች ተመልክቶ እንደሚያሻሽልም ገልጸዋል።</p>

<p>በሌላም በኩል አስተዳደሩ ከከባድ ትራንስፖርት እንቅስቃሴ በተጨማሪ የመኪና መቆሚያ ቦታዎች አገልግሎትንም ለድርጅቶች በመስጠት ተግባራዊ እንዲሆን ማድረጉንና ተገልጋዩ ኅብረተሰብ ለ30 ደቂቃ አገልግሎት 50 ሳንቲም እንዲከፍል አመልክቷል።</p>

<p>ባለሥልጣኑም ሆነ የትራፊክ ጽሕፈት ቤቱ ወደ ፊት የከተማዋን የትራንስፖርት እንቅስቃሴ ለማሻሻል ሌሎች ተመሳሳይ እርምጃዎች እንደሚወሰዱ ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 4 ቀን 1996</a></p>

</body>
</html>	














