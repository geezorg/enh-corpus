<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በውጭ ከሚኖሩ ኢትዮጵያውያን በየዓመቱ 400 ሚሊዮን ዶላር ያህል የውጭ ምንዛሪ እንደሚገኝ ይገመታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በውጭ ከሚኖሩ ኢትዮጵያውያን በየዓመቱ 400 ሚሊዮን ዶላር ያህል የውጭ ምንዛሪ እንደሚገኝ ይገመታል</h2>


<p>በውጭ አገራት ከሚኖሩ ኢትዮጵያውያን በየዓመቱ 400 ሚሊዮን የአሜሪካ ዶላር ያህል የውጭ ምንዛሪ ይገኛል ተብሎ እንደሚገመት የውጭ ጉዳይ ሚኒስቴር አንድ የሥራ ኃላፊ አስታወቁ።</p>

<p>በሚኒስቴር በውጭ የሚኖር ኢትዮጵያውያን ዋና ዳይሬክቶሬት አማካይ አቶ ተፈሪ መለሰ እንደገለጹት፤ ኢትዮጵያውያኑ አገር ቤት የሚልኩት የዚህ የውጭ ምንዛሪ መጠን ከፍተኛነት ከማንኛውም የአገሪቱ ተመሳሳይ ገቢ ጋር ሊወዳደር የማይችል ጠቀሜታ አለው።</p>

<p>ኢትዮጵያውያኑ ገንዘቡን ወደ አገር ቤት የሚያስገቡት ለዘመዶቻቸው እርዳታ ለማድረግና በሌሎች የተለያዩ ምክንያቶች መሆኑን አቶ ተፈሪ አመልክተዋል።</p>

<p>አማካሪው እንዳሉት፤ በተለያዩ የዓለም አገራት በልዩ ልዩ የሙያ መስኮችና የሥራ ኃላፊነት ደረጃዎች ላይ ተሰማርተው የሚኖሩት ኢትዮጵያዉያን እስከ አንድ ነጥብ አምስት ሚሊዮን ይደርሳሉ ተብሎ ይገመታል።</p>

<p>የኢትዮጵያ መንግሥት ይህንን ኃይል በአገሪቱ የልማት፣ የሰላምና የዴሞክራሲ ግንባታ ጥረት ውስጥ በስፋት ለመጠቀም እንዲቻል የተለያዩ የማበረታቻ እርምጃዎችን በመውሰድ ላይ እንደሆነም ተናግረዋል።</p>

<p>የአገሪቱ ዜጎች በኢንቨስትመንት መስክ እንዲሰማሩ፣ ያላቸውን ዕውቀትና ቴክኖሎጂ ወደ አገራቸው እንዲያስተላልፉ ለማድረግ የፖሊሲ ማበረታቻ በመደረግ ላይ እንደሆነም ገልጸዋል።</p>

<p>ከማበረታቻዎቹ መካከል በውጭ የሚኖሩ ኢትዮጵያውን የተለያዩ ዕቃዎችን ከቀረጥ ነፃ ወደ አገር ውስጥ እንዲያስገቡ የተፈቀደው ይገኝበታል ብለዋል።</p>

<p>የኢትዮጵያውያኑ ተሳትፎ ለማጎልበት በውጭ የሚኖሩ ኢትዮጵያውያን ዋና ዳይሬክቶሬት በውጭ ጉዳይ ሚኒስትር መሥሪያ ቤት ሥር ራሱን ችሎ እንዲቋቋም መደረጉን አቶ ተፈሪ ገልጸዋል።</p>

<p>በአቅም ግንባታ ሚኒስቴር መሥሪያ ቤት በኩል ደግሞ ተመሳሳይ ተግባር ያለው ማስተባበሪያ ጽሕፈት ቤትም ተከፍቷል።</p>

<p>ዓለም አቀፉ የስደተኞች ድርጅት "አይ.ኤ.ኤም" ባካሄደው ጥናት መሠረት በተለያዩ አገራት በሚኖሩት ዜጎች አማካይነት ወደ ኢትዮጵያ ይገባል የተባለው ይህ 400 ሚሊዮን ዶላር የውጭ ምንዛሪ መጠን ግምታዊ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 2 ቀን 1996</a></p>

</body>
</html>	














