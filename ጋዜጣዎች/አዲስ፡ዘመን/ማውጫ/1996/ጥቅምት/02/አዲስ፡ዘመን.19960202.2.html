<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በ2003ቱ የታላቁ ሩጫ በኢትዮጵያ ታዋቂ አትሌቶች ይሳተፋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በ2003ቱ የታላቁ ሩጫ በኢትዮጵያ ታዋቂ አትሌቶች ይሳተፋሉ</h2>


<p>በበርሊን ማራቶን ከ15 ቀናት በፊት አዲስ የዓለም ክብረወሰን ያስመዘገበውና በረጅም ርቀት ሩጫ በግንባር ቀደምትነት ከሚታወቁት የዓለም ታላላቅ አትሌቶች አንዱ የሆነው ኬንያዊው አትሌት ፖል ቴርጋት በታላቁ ሩጫ ላይ እንደሚሳተፍ አስታወቀ።</p>

<p>የውድድሩ አስተባባሪዎች እንዳስታወቁት በሁለት ኦሎምፒክ የብር ሜዳሊያ ተሸላሚና የማራቶኑ ጀግና አትሌት ፖል ቴርጋት ኅዳር 20/1996 አዲስ አበባ ውስጥ በሚካሄደው በሦስተኛው ታላቁ ሩጫ ለመወዳደር ዝግጁ መሆኑን አረጋግጧል።</p>

<p>"በአትሌት ኃይሌ ገብረሥላሴ ጥረት የተጀመረውን ታላቁን ሩጫ በመሳተፍና በሌላም መደገፍ እፈልጋለሁ ማለቱን የጠቆሙት የውድድሩ አስተባባሪዎች፣ ቴርጋት በ11 ዓለም አቀፋዊ የውድድር ተሳትፎዎቹ አፍሪካ ውስጥ የጎዳና ሩጫ ሲያደርግ አዲስ አበባ የመጀመሪያው መሆኑንም ገልጸዋል።</p>

<p>የ34 ዓመቱ ቴርጋት በተሳተፈባቸው ዓለም አቀፍ ውድድሮች ለአሸናፊነቱ ከፍተኛ የገንዘብ ሽልማት የሚሰጠው ቢሆንም፤ በታላቁ ሩጫ ለመወዳደር መወሰኑ ለአትሌት ኃይሌ ገብረሥላሴና ለኢትዮጵያ ያለውን አክብሮት እንደሚያሳይ አስተባባሪዎቹ አመልክተዋል።</p>

<p>በቀጣዩ ኦሎምፒክ በማራቶን ጠንካራ ተወዳዳሪ ለመሆን ከወዲሁ ዝግጅት መጀመሩን የገለጸው ቴርጋት፤ በረጅም ጊዜ የውድድር ዘመኑ አምስት ጊዜ የዓለም አገር አቋራጭ ሻምፒዮና ከመሆኑም በላይ፤ በአትላንታና በሲድኒ ኦሎምፒክ ሁለቱንም ጊዜ ከአትሌት ኃይሌ ጋር የማይረሳ ብርቱ ፍልሚያ አድርጎ ሁለተኛ በመውጣት የብር ሜዳሊያ አግኝቷል። በአምስተኛውና በስድስተኛው የዓለም አትሌቲክስ ሻምፒዮና ሁለቱንም ጊዜ ለብር ሜዳሊያ ባለቤትነት የበቃው ቴርጋት በአንድ ወቅት ለስምንት ወራት የቆየ የ10 ሺ ሜትር የዓለም ክብረወሰን አስመዝቦ ነበር።</p>

<p>በሌላ በኩል ደግሞ ካትሪን ደርባም እንደምትካፈል የውድድሩ አስተባባሪዎች ገለፁ።</p>

<p>ካትሪን ደርባም ከ6 ሳምንታት በፊት በፓሪስ በተካሄደው የዓለም አትሌቲክስ ሻምፒዮን ላይ ሁለተኛዋ ፈጣን የማራቶን ሯጭ መሆኗን ባስመዘገችው የ2 ሰዓት ከ18 ደቂቃ ከ47 ሰከንድ ጊዜ አስመስክራ ነበር።</p>

<p>አስተባባሪው ኮሚቴም በዚሁ አጋጣሚ የታዋቂ ሯጮች በውድድሩ ላይ መሳተፍ የዓለም አቀፍ ቴሌቪዥኖችን ትኩረት እንደሚስብና ይህም ብዙ አትሌቶችን ከማፍራት አኳያ ኢትዮጵያ ያላትን ዓላማ የሚያበረታታ ነው ብሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 2 ቀን 1996</a></p>

</body>
</html>	














