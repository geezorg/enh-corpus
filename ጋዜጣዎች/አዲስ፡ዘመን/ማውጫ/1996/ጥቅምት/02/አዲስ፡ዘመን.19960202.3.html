<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ብሔራዊ ቡድን ተመልካችን ተስፋ ባስቆረጠ አጨዋወት 3ለ1 ተሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ብሔራዊ ቡድን ተመልካችን ተስፋ ባስቆረጠ አጨዋወት 3ለ1 ተሸነፈ</h2>


<p>ጀርመን በምታስተናግደውና እ.ኤ.አ በ2006 በሚካሄደው 18ኛው የዓለም እግር ኳስ ዋንጫ እንዲሁም በ25ኛው የአፍሪካ ዋንጫ ተካፋይ የሚሆኑትን የአፍሪካ ቡድኖች ለመለየት በተጀመረው ቅድመ ምድብ ማጣሪያ የኢትዮጵያ ብሔራዊ ቡድን በሜዳውና በደጋፊው ፊት ተመልካችን ተስፋ ባስቆረጠ አጨዋወት በማላዊ ብሔራዊ ቡድን 3ለ1 በሆነ አሳፋሪ ውጤት ተሸንፎ ተስፋውን አጨልሟል።</p>

<p>ትናንት በአዲስ አበባ ስታዲየም ከቀኑ 10 ሰዓት ጀምሮ በተካሄደው በዚህ ጨዋታ የኢትዮጵያ ብሔራዊ ቡድን የተመልካቹን ስሜት በሚገዛ እንቅስቃሴ የበላይነቱን ያረጋግጣል ተብሎ ቢጠበቅም በማላዊ ቡድን ፍጹም ተበልጦ ታይቷል። አጀማመራቸው ላይ ቀዝቀዝ ብለው የታዩት የማላዊ ተጨዋቾች ከ20ኛው ደቂቃ ጀምሮ አልፎ አልፎ ያደረጉትን የማጥቃት እንቅስቃሴ አጠናክረው መቀጠላቸው ላሸናፊነት አብቅቷቸዋል ማለት ይቻላል። የመጀመሪያዎቹን ሁለት ግቦች 11 ቁጥሩ ካንየንዳ ኢሳው በ39ኛውና በ54ኛው ደቂቃዎች ሲያስቆጥር ድሉን ይበልጥ አስተማማኝ ያደረጉበትን ሦስተኛ ግብ ደግሞ በ89ኛው ደቂቃ በመሀል ሜዳ ተጫዋቹ ማጋንጊራ ፒተር ጄአር አማካኝነት አስቆጥረዋል።</p>

<p>ከእረፍት በፊት በነበረው የጨዋታ ክፍለ ጊዜ በኢትዮጵያ በኩል በመጀመሪያው ደቂቃ ከ16 ከ50 ውጪ በጥፋት የተገኘውን ቅጣት ምት በቀጥታ ሞክረው የግቡ አግዳሚ የመለሰባቸው ብቸኛ ተጠቃሽ ሙከራ ነው። ይልቁንም ከተከላካይ እስከ አጥቂ የተሰለፉት ተጨዋቾች ግራ የተጋባና ያልተቀናጀ እንቅስቃሴያቸው ማላዊዎች ዘና ብለው እንዲጫወቱ ረድቷቸዋል።</p>

<p>ከእረፍት መልስ የኢትዮጵያ ብሔራዊ ቡድን አሰልጣኝ የመሀል ሜዳ ተጫዋቹን አሸናፊ ግርማ በሙሉ ዓለም ረጋሳ፣ ሀይደር መንሱርን በመስፍን አሰፋ ተክተው ቡድኑ ሙሉ በሙሉ በማጥቃት ላይ እንዲያተኩር ያደረጉት ጥረት ከጥቂት ደቂቃዎች በላይ ሊሠራ አልቻለም። ተረባርቦ የማጥቃትና በጋራ የመከላከል ዘዴን የተጠቀሙት ማላዊውያኑ ከኋላ ወደ ፊት የሚያሻግሯቸው ኳሶች የኢትዮያን ተከላካዮች አሳር አሳይተዋቸዋል ማለት ይቻላል። በተዋጣለት ቅንጅታቸው የተመልካቹን አድናቆት ያገኙት 9 ቁጥሩ ምዋፋሊዋ ሩሴልና 11 ቁጥሩ ካንየንዳ ኢሳው ተረዳድተው ካስቆጠራቸው ሁለት ግቦች በተጨማሪ ያደረጓቸው ተደጋጋሚ ሙከራዎች በፀጋ ዘአብ ጥረት ባይከሽፍ የግቡ ቁጥር ይበልጥ ከፍ ባለ ነበር። 17 ቁጥሩ ማጋንጊራ ፒተር ከመሀል ሜዳ እየተነሳ ወደ ፊት የሚያደርገው ግስገሳም የቡድኑ የጀርባ አጥንት ነው አሰኝቶታል።</p>

<p>የኢትዮጵያ ተጫዋቾች በባዶ ከመውጣት የዳኑበትን ግብ ያስቆጠሩት በ82ኛው ደቂቃ በጌቱ ተሾመ አማካኝነት ነው። ጌቱ በማግባት ብቻ ሳይሆን ኳስ በማስጣል፣ አይቶ በማቀበልና የተሻሉ ሙከራዎችን በማድረጉ ከቡድኑ ተሰላፊዎች ጐልቶ መውጣት ችሏል። የአንዋር ሲራጅ ጥረት የሚደነቅ ቢሆንም በአጠቃላይ የተከላካዮቻችንና የአጥቂዎቻችን ፍጥነት ከሚጠበቀው በታች ሆኖ መገኘቱ ተጨዋቾቻችን ከሜዳቸው ውጭ የሚጫወቱ አስመስሏቸዋል።</p>

<p>የኢትዮጵያ ብሔራዊ ቡድን በመጀመሪያው የቅድመ ማጣሪያ ግጥሚያ ያሳየ እንቅስቃሴ ከምንጊዜውም በላይ ደረጃው የወረደና በደካማነቱ የሚጠቀስ በመሆኑ ተመልካቹን እጅግ አሳዝኖታል። አንዳንዶች "ኢትዮጵያ አሉን የምትላቸውን ተጫዋቾች በሙሉ አሰልፋ የደረሰባት ውርደት ፈጽሞ ማንሰራራት ከማንችልበት ደረጃ መድረሳችንን ያረጋግጣሉ" ብለዋል። ዳግም ስታዲየም አንገባም ብለው ጨዋታው ከመጠናቀቁ በፊት የወጡት ደጋፊዎች ቁጥርም ቀላል አይደለም።</p>

<p>የመልሱ ጨዋታ ከ15 ቀን በኋላ ማላዊ ላይ የሚካሄድ ቢሆንም የኢትዮጵያ ቡድን ወደምድብ ማጣሪያው የመሸጋገሩ ጉዳይ ያከተመለት ይመስላል። በአጠቃላይ የትናንቱ አሳፍሪ ውጤት የኢትዮጵያ ብሄራዊ ቡድን ለአራት አመታት ያህል ከኢንተርናሽናል ውድድር መውጣቱን በአብዛኛው ያረጋገጠበትና ድክመታችን ጐልቶ የወጣበት ነው ቢባል ማጋነን እንደማይሆን ብዙዎች ይስማሙበታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 2 ቀን 1996</a></p>

</body>
</html>	














