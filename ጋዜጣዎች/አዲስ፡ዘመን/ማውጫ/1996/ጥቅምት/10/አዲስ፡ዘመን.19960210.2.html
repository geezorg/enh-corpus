<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደ ጣሊያን ሊገቡ ከሞከሩ ስደተኞች መካከል 15 ብቻ በሕይወት ተገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወደ ጣሊያን ሊገቡ ከሞከሩ ስደተኞች መካከል 15 ብቻ በሕይወት ተገኙ</h2>


<p>በደቡብ ጣሊያን ላምፔዱሣ ደሴቶች በኩል ወደ መሀል ሀገር ለመግባት ለሊቢያ በተነሣች ጀልባ ውስጥ ከነበሩ መቶ አፍሪካውያን ሕገወጥ ስደተኖች መካከል 15 በሕይወት መገኘታቸው ተገለጸ።</p>

<p>ሮይተር ከሲሲሊያ የጣሊያን የድንበር አካባቢ ጥበቃ አፈቀላጤን ጠቅሶ ትናንት እንደዘገበው፣ ከ20 ቀናት በፊት አንድ መቶ የሚጠጉ አፍሪካውያን ሕገወጥ ስደተኞችን ይዛ ከሊቢያ የተነሣችው ጀልባ ባለፈው እሁድ ላምፔዱሣ ደሴቶች አካባቢ ስትደርስ በሕይወት ማግኘት የተቻለው 15ቱን ብቻ ነው። ከአሥራ አምስቱም መካከል አንድ ሴት ለሕይወት አስጊ በሆነ ሁኔታ ላይ እንደምትገኝም ገልጿል።</p>

<p>የሶማሊያ ዜግነት አላቸው የተባሉት እነዚሁ ህገወጥ ስደተኞች በሜዲትራኒያን ባህር ላይ ባደረጉት ረጅምና አስቸጋሪ ጉዞ ሳቢያ ብዙዎቹ መሞታቸውንና ወደ ባህር መጣላቸውንም ከአደጋ የተረፉትን በመጥቀስ ሮይተር አስታውቋል።</p>

<p>ብድርና ረሃብ ለሞታቸው ምክንያት እንደሆነ የጠቆመው አፈቀላጤው፤ በሕይወት የተገኙት ሕገወጥ ስደተኞች በአሁኑ ወቅት ሕክምና እየተደረገላቸው መሆኑን ጠቁሟል።</p>

<p>ከአደጋው የተረፉት ስደተኞች ወደጣሊያን በሰላም እናደርሳችኋለን ላሏቸው ግለሰቦች እያንዳንዳቸው አንድ ሺ 200 ዩሮ መከፈላቸውንም አስታውቀዋል።</p>

<p>ባለፈው ዓርብ በተመሣሣይ መልኩ በላምፔዱሣ ደሴቶች በኩል ወደ ጣሊያን ለመግባት የሜዲትራኒያንን ባህር ካቋረጡት አፍሪካውያን ስደተኞች መካከል ሁለት ሕፃናትን ጨምሮ ሰባት ሰዎች መሞታቸው ተገልጿል። በወቅቱም 25 ሰዎች ከሞት መትረፋቸው ተጠቁሟል።</p>

<p>በአሁኑ ወቅት ከሰሜንና ከምሥራቅ አፍሪካ ሀገሮች ከፍተኛ ቁጥር ያላቸው ሕገወጥ ስደተኞች ወደ ጣሊያን እየፈለሱ ሲሆን፣ ብዛት ያላቸውም በጉዞ ላይ እንዳሉ በሚደርሱ የተለያዩ አደጋዎች በሞት እንዲቀሩ እየተነገረ ነው።</p>

<p>የጣሊያኑ ጠቅላይ ሚኒስትር ሲልቬዮ በርሎስኮኒ መንግስት በሕገወጥ ስደተኞች ላይ ጠንካራ ፖሊሲ ተግባራዊ እያደረገ ሲሆን፤ ህገወጥ ስደተኞችን ገንዘብ እየተቀበሉ ወደ መሀል ሀገር ለማሸጋገር በሚሞክሩትም ላይ ጠንካራ እርምጃ በመውሰድ ላይ ይገኛሉ።</p>

<p>ከባህር አደጋዎች ተርፈው ደሴቲቱ የሚደርሱ ሕገወጥ ስደተኞች ከብዙ ውጣ ውረድ በኋላ ወደ መሀል አውሮፓ ሲገቡም የሚጠብቃቸው በመቶ ሺ ከሚቆጠር ሥራ አጦች ጋር መደባለቅ ብቻ መሆኑም እየተነገረ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 10 ቀን 1996</a></p>

</body>
</html>	














