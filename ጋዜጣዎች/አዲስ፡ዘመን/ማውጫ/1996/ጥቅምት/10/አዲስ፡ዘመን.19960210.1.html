<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅዱስ ጊዮርጊስ የአሸናፊዎች አሸናፊ ዋንጫ ባለቤት ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅዱስ ጊዮርጊስ የአሸናፊዎች አሸናፊ ዋንጫ ባለቤት ሆነ</h2>


<p>ወደ ዘንድሮው ዓመት በተሸጋገረው የ1995 የኢትዮጵያ ፕሪሚየር ሊግ እግር ኳስ ሻምፒዮና ቅዱስ ጊዮጊስ ባጠቃላይ ውጤት ኢትዮጵያ ቡናን 6ለ0 አሸንፎ የዋንጫ ባለቤት ሆኗል።</p>

<p>ባለፈው ሐሙስ በተካሄደው የመጀመሪያ ጨዋታ 1ለ0 ያሸነፈው ቅዱስ ጊዮርጊስ ጥናት በአዲስ አበባ ስታዲየም ከተቀናቃኙ ኢትዮጵያ ቡና የተጠበቀውን ያህል ፉክክር ሳይገጥመው አሸናፊ መሆኑ የቡድኑን አባላትና ደጋፊዎቹ በእጅጉ አርክቷቸዋል።</p>

<p>በመጀመሪያዎቹ 25 ደቂቃዎች ኢትዮጵያ ቡናዎች ጫና በመፍጠር ተደጋጋሚ ሙከራዎችን በማድረጋቸው ሽንፈታቸውን አካክሰው ዋንጫ ይወስዳሉ የሚል ግምት አሳድሮ ነበር። ሆኖም በ27ኛው ደቂቃ ኤርምያስ ኪዳኑ የቅዱስ ጊዮርጊሶችን የመጀመሪያ ጥረት ግብ በማስቆጠር በማሳካቱ ቡናዎች ፍፁም እንዲረበሹ አድርጓቸዋል። ብዙም ሳይቆይ በ28ኛው ደቂቃ አይደር መንሱር ሁለተኛ ግብ ከመረብ አሳርፎ የቡድኑን ሞራል ገንብቶታል።</p>

<p>ከሁለተኛው ግብ መቆጠር በኋላ የነበረው እንቅስቃሴ ሙሉ በሙሉ የቅዱስ ጊዮርጊሶች የበላይነት ተንፀባርቆበታል። በ6ኛው፣ በ15ኛውና በ20ኛው ደቂቃ የሚጠቀሱ ጥረቶችን ያደረጉት ኢትዮጵያ ቡናዎች በመጠኑም ቢሆን ማራኪ የነበረው ቅንጅታቸው ተበላሽቶ ግባቸውን በተደጋጋሚ ለጥቃት አጋልጠዋል። በ31ኛው ደቂቃ አንድ የቡና ተከላካይ ፍፁም ቅጣት ክልል ውስጥ ሆነ ብሎ ኤርምያስ ኪዳኑን ቢጥለውም ዳኛው ርምጃ ባለመውሰዳቸው ከተመልካቹ ተቃውሞ ገጥሞአቸዋል።</p>

<p>የተዋጣለት የአጨራረስ ብቃታቸውን ይበልጥ ያጠናከሩት ቅዱስ ጊዮርጊሶች የኢትዮጵያ ቡናን ተከላካዮች መዘናጋትና ግራ መጋባት ተጠቅመው በ46ኛው ደቂቃ በኬንያዊው ፕሮፌሽናል ተጫዋች ፍራንሲ አማካኝነት ሦስተኛ ግብ አስቆጥረው ድሉን አስተማማኝ ማድረግ ችለዋል።</p>

<p>በእለቱ የተዋጣለት እንቅስቃሴ ያሳየው ኤርምያስ ኪዳኑ ከ16 ከ 50 ውጪ የበለጠ ወዳጆን አቋቋም አይቶ በመታት የግቡን ቁጥር አራት ሲያደርሰው የመሀል ሜዳ ተጫዋቹ ሙሉአለም ረጋሳም በ65ኛው ደቂቃ ብስለት በተሞላበት ሁኔታ አምስተኛና የማሳረጊያዋን ግብ አስቆጥሯል። ኢትዮጵያ ቡናዎች ከእረፍት መልስ አንድም የሚጠቀስ ሙከራ ባለማድረጋቸው ደጋፊዎቻቸውን ከማሳዘናቸውም በላይ በርካታ ደጋፊዎችቸው ጨዋታው ከመጠናቀቁ በፊት ተስፋ ቆርጠው ከስታዲየም እንዲወጡ ምክንያት ሆነዋል። ባለፉት ዓመታት በሁለቱ ክለቦች መካከል ሲታይ ከቆየው ፉክክር አንፃር ኢትዮጵያ ቡና የደረሰበት ሽንፈታ ከምንጊዜውም የከፋ እንደሆነ አንዳንዶች ሲናገሩ ተደምጠዋል።</p>

<p>የእለቱ ጨዋታ እንደተጠናቀቀ የ1995 የኢትዮጵያ አሸናፊዎች አሸናፊ ቅዱስ ጊዮርጊስ የተዘጋጀለትን ዋንጫና የ25 ሺ ብር ሽልማት ከእለቱ የክብር እንግዳ ከአምባሳደር ተሾመ ቶጋ የወጣቶች ስፖርትና ባህል ሚኒስትር እጅ ተቀብሏል። ሁለተኛ የወጣው የኢትዮጵያ ቡና ቡድን ደግሞ የ20 ሺ ብር ሽልማት አግኝቷል።</p>

<p>ባለፈው ዓመት በተጠናቀቀው የፕሪሚየር ሊግ ሻምፒዮና ጐልተው የወጡት የአርባ ምንጭ ጨርቃ ጨርቅ እግር ኳስ ክለብ አሰልጣኝ መለሰ ሸመና በኮከብነት ለተሸላሚነት በቅተዋል። እንዲሁም 14 ግቦችን ያስቆጠሩት የኢትዮጵያ ቡናው ዩርዳኖስ አባይና የድሬዳዋ ምድር ባቡሩ አህመድ ጁንዲ በኮከብ ግብ አግቢነት የማበረታቻ የገንዘብ ሽልማት ተበርክቶላቸዋል። የኢትዮጵያ ቡና የመሀል ሜዳ ተሰላፊ አሸናፊ ግርማ የ1995 ኮከብ ተጫዋች ሆኗል። ኮከብ ዳኛ ለመባል የበቃው ደግሞ ኢንተርናሽናል ዳኛ ኪነ ጥበቡ ነው።</p>

<p>በብሔራዊ ሊግ ደረጃ በተካሄደው ውድድር ወንጂ ስኳርን የዋንጫ ባለቤት በማድረግ ወደ ፕሪሚየር ሊጉ ያሸጋገረው አሠልጣኝ አብርሀም መብራቱና ለትግራዩ ፑና ክለብ ተሰልፎ የተጫወተው ተክሌ ብርሃኔ በኮከብነት ተመርጠው የሽልማቱ ተቋዳሽ ሆነዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 10 ቀን 1996</a></p>

</body>
</html>	














