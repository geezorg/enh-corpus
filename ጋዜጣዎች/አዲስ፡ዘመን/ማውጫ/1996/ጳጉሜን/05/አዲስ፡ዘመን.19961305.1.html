<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንሚ የኤርትራ መንግሥት በአቅርቦት መስመሩ ላይ በጣለው ዕገዳ ቅሬታ እንደተሰማው ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንሚ የኤርትራ መንግሥት በአቅርቦት መስመሩ ላይ በጣለው ዕገዳ ቅሬታ እንደተሰማው ገለጸ</h2>


<p>የተባበሩት መንግሥታት ድርጅት የኢትዮጵያና ኤርትራ ተልዕኮ (አንሚ) የኤርትራ መንግሥት ወሳኝ በሆነው የሰላም አስከባሪው የአቅርቦት መስመር ላይ በጣለው የእንቅስቃሴ እገዳ የተሰማውን ቅሬታ ገለጹ።</p>

<p>የተባበሩት መንግሥታት ድርጅት የዜና ወኪል (ኢሪን) ባስተላለፈው ዘገባ የኤርትራ ባለሥልጣናት ከዚህ በኋላ የአስመራ ከረን ባሬንቱ መንገድን አንሚ መጠቀም እንደማይችል በደብዳቤ አሳውቆታል።</p>

<p>ኢሪን የተልዕኮው ምክትል ቃል አቀባይ ጆርጅ ሶመርን በመጥቀስ እንደዘገበው፣ ለሰላም አስከባሪው አቅርቦት የሚውለው መስመር ባልታወቀ ምክንያት ተዘግቷል። የመስመሩ መዘጋት የሰላም አስከባሪው ተግባር ለማስተጓጎል ይሆናል ሲሉ ገልጸዋል።</p>

<p>ይህ ሁኔታም የተልእኮውን ተግባር እጅግ አስቸጋሪ ያደርገዋል ሲሉ መናገራቸው አመልክቷል።</p>

<p>የመስመሩ መዘጋት ለሰላም አስከባሪው ኃይል የሚደረገው ማንኛውንም አቅርቦት እንዲስተጓጎል ከማድረጉም በተጨማሪ በምዕራብ ኤርትራ በኩል ያለውን አቅርቦት ለማሟላት ከ10 እስከ 12 ሰዓት ተጨማሪ ሰዓት እንዲጠይቅ የሚያደርግ ነው ብለዋል።</p>

<p>ይህ ሁኔታም ተልዕኮው ሄሊኮፕተሮችን እንዲጠቀም የሚያስገድደው ነውማለታቸው አስታውቋል።</p>

<p>በአቅርቦት መስመሩ በመጋቢት ወር በኤርትራ ተጥሎ የነበረ ማዕቀብ ባለፈው ወር የተባበሩት መንግሥታት ድርጅት የፀጥታ ምክር ቤት ባደረገው ጣልቃ ገብነት ተነስቶ እንደነበረም ዘገባው አስታውሷል።</p>

<p>ቃል አቀባዩ እንደዛም ሆኖ አንሚ ከሁለቱም ፓርቲዎች ጋር ያለውን ግንኙነት አዎንታዊ እንዲሆን የተቻለውን ጥረት እንደሚያደርግ አመልክተዋል።</p>

<p>ከዚህ ወር በኋላ 15ቱ የተባበሩት መንግሥታት ድርጅት የፀጥታ ምክር ቤት አባላት በኒውዮርክ ተገናኝተው ተልእኮው በሚቀጥሉት ስድስት ወራት ስለሚኖረው ቆይታ ውይይት እንደሚያደርጉ ገልጿል።</p>

<p>ኢትዮጵያ በቅርቡ አንሚ ተግባሩን በብቃት መወጣት እንዲችል የአውሮፕላን የቀጥታ በረራ መስመር መፍቀዷ የሚታወስ ነው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጳጉሜን 05 ቀን 1996</a></p>

</body>
</html>	
