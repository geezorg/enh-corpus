<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ በዘር ማጥፋት ወንጀል የተከሰሱ አምስት ሰዎች ሞት ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኦሮሚያ በዘር ማጥፋት ወንጀል የተከሰሱ አምስት ሰዎች ሞት ተፈረደባቸው</h1>


<p>የዘር ማጥፋትን ወንጀልን በመመልከት ላይ ያለው በኦሮሚያ ክልል ጠቅላይ ፍርድ የደቡብ ተዘዋዋሪ ችሎት በቀድሞዎቹ አርሲ፣ ባሌና ሲዳሞ ክፍለ ሀገሮች አሰቃቂና የግፍ አገዳደል የፈፀሙ አምስት ተከሳሾች በሞት ሌሎች 87 ተከሳሾች ደግሞ እንደየጥፋታቸው ከሦስት ዓመት እስከ ዕድሜ ልክ በሚደርስ እስራት እንዲቀጡ መወሰኑን የፍርድ ቤቱ ሬጅስትራር አስታወቀ።</p>

<p>ሬጅስትራሩ እንደገለጸው ችሎቱ ከታህሳስ ወር 1991 እስከ የካቲት 30 ቀን 1993 ድረስ በ25 የክስ መዝገቦች የተከሰሱ 702 ግለሰቦችን ጉዳይ በመመልከት ከመካከላቸው በ14 መዝገቦች በተከሰሱ 153 ግለሰቦች ላይ የመጨረሻ ውሳኔ አስተላልፏል። ውሳኔ ከተላለፈባቸው 153 ተከሳቾች መካከል 92ቱ ጥፋተኛ ሆነው በመገኘታቸው ችሎቱ የጥፋተኝነት ብይን መስጠቱን ሬጅስትራሩ አመልክቷል።</p>

<p>በዚህም መሰረት በእነ አማን ጎበና መዝገብ ከተከሰሱት 16 የቀድሞ ባለሥልጣናት መካከል አምስቱ ከባድና አሰቃቂ የግፍ አገዳደል ወንጀል መፈፀማቸው በመረጋገጡ በሞት እንዲቀጡ ፍርድ ቤቱ በሌሉበት መወሰኑን አስታውቋል። በሞት እንዲቀጡ የተወሰነባቸው ተከሳሾች ዳውድ ገበና፣ አማን ጃርሶ፣ ዑመር መሀመድ ከሊሎ፣ አብደላ ዋዶና አብዱል ቃድር መሀመድ መሆናቸውን ሬጅስትራሩ ጠቁሞ ቅጣቱ የተወሰነባቸው በቀድሞ ባሌ ክፍለ ሀገር ሲናና ወረዳ የሕዝብ ተመራጮች፣ ታጣቂዎችና ተባባሪዎች ሆነው ሲሰሩ በ1969 ከ40 በላይ ሰዎችን በመግደላቸውና በተለይም ህፃናትን ከእነሕይወታቸው ጭካኔ በተሞላበት ሁኔታ ወደገደል በመወርወር እንዲሞቱ ማድረጋቸው በማስረጃ በመረጋገጡ እንደሆነ አብራርቷል።</p>

<p>ከዚህም ሌላ ሁለት ተከሳሾች በዕድሜ ልክ፣ ሁለት ተከሳሾች በ20 ዓመት፣ ሃያ ተከሳሾች ከ10 እስከ 18 ዓመት እና 63 ተከሳሾች ደግሞ ከሦስት እስከ ዘጠኝ ዓመት በሚደርስ እሥራት እንዲቀጡ መወሰኑን አስታውቋል።</p>

<p>በተጨማሪም 16 ተከሳሾች በልዩ ዓቃቤ ሕግ ማስረጃዎች ስላልተመሰከረባቸውና የተመሰከረባቸውም በማስተባበላቸው በነፃ መሰናበታቸውን አመልክቶ ሦስት ተከሳሾች ደግሞ በክሱ ላይ የአባታቸው ስም ያልተጠቀሰ በመሆኑ ልዩ ዓቃቤ ሕግ የአባታቸውን ስም እስኪያሟላ ድረስ የክስ መዝገቡ መዘጋቱን ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 5 ቀን 1993</a></p>

</body>
</html>	
