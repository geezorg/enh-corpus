<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ሰሞኑን ሠራዊቷን ከሚመሰረተው የፀጥታ ቀጣና እንደምታስወጣ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ሰሞኑን ሠራዊቷን ከሚመሰረተው የፀጥታ ቀጣና እንደምታስወጣ ተገለጸ</h1>


<p>በኢትዮጵያና በኤርትራ ሠራዊት መካከል ጊዜያዊ የደህንነት ቀጣና ምሥረታ ሂደትን ለመቀጠል እንዲቻል የኤርትራ ሠራዊት ከመጋቢት 27 ቀን 1993 ጀምሮ አሁን ካለበት ሥፍራ ወደኋላ መንቀሳቀስ እንደሚጀምር በሁለቱ አገሮች የተባበሩት መንግሥታት ድርጅት ተልዕኮ ማስታወቁን ኢዜአ ዘግቧል።</p>

<p>ተልዕኮው ትናንት ባወጣው መግለጫ ኤርትራ ባለፈው የካቲት 24 ቀን 1993 ዓ.ም ሠራዊቱን ከአካባቢው አስወጥታ የማጠናቀቅ ግዴታዋን የሚመመሰርተውን ጊዜያዊ የፀጥታ ቀጣና ደቡባዊ ድንበር በሚመለከት በነበራት ተቃውሞ ምክንያት ሳትወጣ መቅረቷን አስታውሶ አገሪቱ ከአምስት ቀናት በኋላ ሠራዊቷን ከአካባቢው ለማስወጣት የወሰነችው ካለምንም ቅድመ ሁኔታ መሆኑን ገልጿል።</p>

<p>ሆኖም የሚመሰረተውን ጊዜያዊ የፀጥታ ቀጣና ደቡባዊ ድንበር በሚመለከት ኤርትራ ላላት ተቃውሞ የመንግሥታቱ ድርጅት ተልዕኮ ትኩረት በመስጠት ማስተካከያ ያደርጋል ብላ አገሪቱ እንደትምጠብቅ ማሳወቋን መግለጫው አመልክቷል።</p>

<p>ኤርትራ ካለምንም ቅድመ ሁኔታ ከሚመሰረተው ጊዜያዊ የፀጥታ ቀጣና ሠራዊቷን ለማስወጣት መወሰኗን የገለጸችው ከተባበሩት መንግሥታት ድርጅት የኢትዮጵያና የኤርትራ ተልዕኮ የኮፊ አናን ምክትል ልዩ ተወካይ ኢያን ማርቲንና ከተልዕኮው የኃይል አዛዥ ከሜጀር ጄነራል ፓትሪክ ካመርት ጋር አሥመራ ውስጥ በተካሄደ ስብሰባ ላይ መሆኑን ተልዕኮው ጠቁሟል።</p>

<p>ከአዲስ አበባ የተመድ ዋና ፀሐፊ ልዩ መልዕክተኛ ሌግዋይላ ጆሴፍ ሌግዋይላ ውሳኔውን አበረታች ለውጥ ነው ሲሉ በመግለጽ መቀበላቸውን መግለጫው አስታውቋል። በተልዕኮው የኃይል አዛዥ ሰብሳቢነት የሚካሄደውና የሁለቱ አገሮች ከፍተኛ ወታደራዊ ተወካዮች የሚሳተፉበት ተከታዩ የወታደራዊ ማስተባበሪያ ኮሚሽን ስብሰባ መጋቢት 28 ቀን 1993 ዓ.ም ይካሄዳል ተብሎ መታቀዱን አመልክቷል።</p>

<p>በሌላ በኩል በደቡብ ኤርትራ ከምትገኘው ፆረና በሶስት የተባበሩት መንግሥታት ተሽከርካሪዎች ላይ ጉዳይ ያደረሰው ፈንጂ ኢትዮጵያ የቀበረችው ነው በማለት የኤርትራ ሬዲዮ ላስተላለፈው ሪፖርት በሰጡት ምላሽ የካናዳ ሰላም አስከባሪዎችን ያቆሰለውን ፈንጂ ለጊዜው የትኛው ወገን እንደቀበረው ተልዕኮው ማረጋገጥ አልቻለም ብለዋል።</p>

<p>ቃል አቀባዩ ለተባበሩት መንግሥታት የተቀናጀ ክልላዊ መረጃ ኔትወርክ (አይ አር አይ ኤን) እንደገለጹት ተልዕኮው ፈንጂን በሚመለከት ሙሉ መረጃ ስላላገኘ እንዲህ ዓይነቱን መረጃ ማረጋገጥ በሚችልበት ደረጃ ላይ አይደለም ሲሉ ተናግረዋል።</p>

<p>በአሥመራ የተልዕኮው የፈንጂ አስተባባሪ ኮሚቴ ቃል አቀባይ ፊል ሌዊስ በበኩላቸው ሬዲዮው ያስተላለፈው ሪፖርት የኤርትራ የፖለቲካ ኮሚሽነር የሰጡት እንጂ በተልዕኮው ያልተገለፀ መሆኑን ዋልታ ኢንፎሜሽን ማዕከል ዘግቧል።</p>

<p>መጋቢት 4፣ 5 እና 10 ቀን 1993 ዓ.ም በኢትዮጵያና ኤርትራ የተባበሩት መንግሥታት ተልዕኮ ተሽከርካሪዎችና ወታደሮች ላይ ኤርትራ ውስጥ በፈንጂ በባረቀ መሣሪያ ጉዳት መድረሱ ይታወሳል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 22 ቀን 1993</a></p>

</body>
</html>	
