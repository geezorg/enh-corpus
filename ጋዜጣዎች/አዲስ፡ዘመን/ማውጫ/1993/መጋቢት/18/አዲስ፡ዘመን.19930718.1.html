<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወጣት ቡድናችን ለአርጀንቲናው ዓለም ዋንጫ አለፈ፤ አዲስ ታሪክ ተመዘገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወጣት ቡድናችን ለአርጀንቲናው ዓለም ዋንጫ አለፈ፤ አዲስ ታሪክ ተመዘገበ</h1>


<p>የኢትዮጵያ ወጣት ብሔራዊ ቡድን ትናንት በአዲስ አበባው ስታዲየም የደቡብ አፍሪካ አቻውን 4ለ1 በሆነ ሰፊ ውጠት በመርታትና ከምድቡ የአንደኛነቱን ደረጃ በመያዝ በአርጀንቲና ለሚካሄደው የዓለም ወጣቶች እግር ኳስ ዋንጫ ማለፉን አረጋግጧል። ወጣት ቡድናችን ከእረፍት በፊት በሁሴን ሰማንና ዮርዳኖስ አባይ፣ ከእረፍት በኋላ ደግሞ በዘውዱ በቀለና በአሸናፊ ግርማ አማካኝነት ባስቆጠራቸው ግቦች ለ12ኛው የአፍሪካ ወጣቶች እግር ኳስ ሻምፒዮና ለግማሽ ፍፃሜ የማለፍ ትልሙን አሳክቷል።</p>

<p>የአፍሪካ እግር ኳስ ፈዴሬሽን (ካፍ) ባለፈው ቅዳሜ የካሜሩንና የግብፅን ውጤት በመሰረዝ ለመሸናነፍ እንዲጫወቱ በወሰነው መሰረት የኢትዮጵያ ወጣት ቡድን በ4ለ1 ውጤት፣ ከሁለት በላይ በሆነ ግብ ብልጫ በማሸነፍ በ4 ነጥብና በሁለት ግብ ክፍያ የበላይነቱን ለመያዝ ችሏል። በተመሳሳይ ሰዓት በአበበ ቢቂላ ስታዲየም በተካሄደው ጨውታ ግብፅ ካሜሩንን 3ለ1 በማሸነፍ ከምድብ አንድ ሁለተኛው ኃላፊ ሆኗል።</p>

<p>ጨዋታው እንደተጠናቀቀ ያነጋገርናቸው አቶ መላኩ ጴጥሮስ የፌዴራል ስፖርት ኮሚሽን ተወካይ፣ የቡድን መሪው አቶ ፀሐዬ ገ/እግዚአብሔር፣ አቶ ታመነ ይርዳው የቡድኑ ረዳት አሰልጣኝ፣ የደቡብ አፍሪካው አሰልጥኣኝ የወጣት ቡድኑ ዋና አምበል ከፍያለው ተስፋዬና አሸናፊ ግርማ በተገኘው ውጤት መርካታቸውንና መደሰታቸውን በመግለጽ የኢትዮጵያ ሕዝብ ሳይታክትና ተስፋ ሳይቆርጥ የሰጠው የሞራል ድጋፍ ውጤቱን እንዳሳመረው በማመልከት ልባዊ ምስጋናቸውን አቅርበዋል።</p>

<p>የካፍ ውሳኔ ፍትሐዊነት ለእግር ኳስ ዕድገት ያለውን ቀናነት ከማሳየቱም በላይ ለዓለም ወጣቶች እግር ኳስ ዋንጫ የማለፍ ዕድል ለማግኘት አስችሎናል ያሉት አቶ መላኩ የተገኘው ውጤት ለአገሪቱ እግር ኳስ ዕድገት ወሳኝ ድል መሆኑን በማመልከት ለውድድሩ መሳካት ድጋፍ ያደረጉትን ባለሀብቶችንና መላውን ህዝብ ከልብ አመስግነዋል።</p>

<p>የደቡብ አፍሪካው አሰልጣኝ በበኩላቸው ከአየሩ ክብደት በስተቀር ምንም እንከን እንዳላጋጠማቸው ውጤቱን በፀጋ እንደሚቀበሉትና ቡድናቸው ለግማሽ ፍፃሜ ባለማለፉ ቅር አለመሰኘታቸውን ገልጸዋል። ተመልካቹ በሰጣቸው ድጋፍ ከልብ መርካታቸውን በማመልከትም ለኢትዮጵያ ሕዝብ የእንኳን ደስ ያላችሁ መልዕክታቸውን አስተላልፈዋል።</p>

<p>በስታዲየም ተገኝተው ጨዋታውን የተከታሉ የውጭ አገር ጋዜጠኞችና ሙያተኞች የኢትዮጵያ ቡድን የሚገባውን ውጤት ማግኘቱን ከማመልከታቸውም በላይ የተመልካቹ ድጋፍ ፍፁም ልዩና ወደር የለሽ ሆነው እንዳገኙት በማድነቅ ወጣት ቡድናችን ለዋንጫ እንደሚደርስ የቅድሚያ ግምታቸውን ሰጥተዋል።</p>

<p>በስታዲየሙ የተገኘው ተመልካችና በቴሌቪዥን ውድድሩን ይከታተለው የነበረው ሕዝብ ከተለያዩ አቅጣጫዎች ወደአዲስ አበባ ስታዲየም በመትመም የኢትዮጵያ ወጣት ቡድን ለዓለም ዋንጫና ለግማሽ ፍፃሜ በማለፉ የተሰማውን ከመጠን ያለፈ ደስታ በጭፈራ፣ በሆታ፣ የመኪና ጥሩምባ በማሰማት፣ የመኪናዎቹን መብራት በማብራት እና ሰንደቅ ዓላማችንን በማውለብለብ ከተማዋን በፈንጠዝያና በፌሽታ ሲያደምቃት አምሽቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 18 ቀን 1993</a></p>

</body>
</html>	
