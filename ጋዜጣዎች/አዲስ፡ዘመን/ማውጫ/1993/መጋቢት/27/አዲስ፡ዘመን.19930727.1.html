<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የናይል ተፋሰስ ሀገሮች ስብሰባ ለአሥር የልማት ፕሮጀክቶች ተፈጻሚነት ቅድሚያ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የናይል ተፋሰስ ሀገሮች ስብሰባ ለአሥር የልማት ፕሮጀክቶች ተፈጻሚነት ቅድሚያ ሰጠ</h1>


<p>በቅርቡ ካርቱም ላይ በተካሄደው የናይል ተፋሰስ ሀግሮች የውሃ ሚኒስትሮች ስብሰባ ላይ በኢትዮጵያ፣ በሱዳንና በግብፅ ከቀረቡ የልማት ፕሮጀክቶች ውስጥ ለአሥሩ ቅድሚያ በመስጠት ጥናታቸው እንዲካሄድና እንዲተገበር ስምምነት ላይ መደረሱ ተገለፀ።</p>

<p>አቶ ሽፈራው ጃርሶ የውኃ ሀብት ሚኒስትር ትናንት በጽ/ቤታቸው በሰጡት መግለጫ እንዳስታወቁት የምሥራቅ ናይል ንዑስ ተፋሰስ ሀገሮች ካቀረቧቸው 13 ፕሮጀክቶች ውስጥ የጋራ ጠቀሜታቸው በግልጽ ለሚታዩ ፕሮጀክቶች ቅድሚያ ተሰጥቷል። የቀሪዎቹን ሦስት ፕሮጀክቶች ጥናት በመገምገምና ተጨማሪ መረጃ በማሰባሰብ የጋራ ጥቅም ሊሰጡ የሚችሉበትን ሂደት እንዲያልፉ ስምምነት ላይ ተደርሷል።</p>

<p>ቅድሚያ ከተሰጣቸው ፕሮጀክቶች ውስጥ 5 ነጥብ 4 ሚሊዮን የአሜሪካ ዶላር የሚጠይቀው የምሥራቅ ናይል የፕሮጀክቶች ዕቅድ ማውጫ ሞዴል፣ 14 ሚሊዮን የአሜሪካ ዶላር የሚያስፈልገው የጐርፍ ቅድሚያ ማስጠንቀቂያ ፕሮጀክትና 150 ሚሊዮን ዶላር የሚፈጀው ኢትዮጵያንና ሱዳንን በኃይል መስመር የማገናኘት ሥራ በመጀመሪያ ደረጃ የተቀመጡ መሆናቸውን ሚኒስትሩ ገልፀዋል።</p>

<p>ቀሪዎቹ ሦስት ፕሮጀክቶች ደግሞ የኃይል ማመንጫ የመስመር ግንኙነት ግብይት፣ የመስኖ ልማት፣ እንዲሁም የባሮ-አኮቦ ተፋሰስ የተቀናጀ ልማት ፕሮጀክቶች መሆናቸውን ሚኒስትሩ ጠቅሰዋል። ሚኒስትሩ አያይዘውም በኢትዮጵያ በኩል 13 የውኃ ኃይል ማመንጫ ስምንት የመስኖ ልማት፣ 25 የተፋሰስ አንክብካቤ ፕሮጀክቶች መቅረባቸውን ጠቅሰው በሱዳን በኩል ሁለት የውሃ ኃይል ማመንጫ አንድ የጐርፍ ቅድሚያ ማስጠንቀቂያ አንድ የተፋሰስ እንክብካቤ ሙከራ እንዲሁም የላይኛው አትባራ ተፋሠስና አንድ የመስኖ ልማት ፕሮጀክቶች መቅረባቸውን አብራርተዋል።</p>

<p>በግብፅ በኩል የምሥራቅ ናይል ማስሜያ (ሲሙሌተር) ሞዴል ዝግጅት፣ የባሮ አኮቦ ተፋሰስ የውኃ ብክነትን ለመቀነስ የሚደረግ ጥናት በአባይ ላይ የውኃ ኃይል ማመንጫና የጐርፍ መከላከያ የኃይል መስመር ማገናኘትን የአባይ ወንዝ የደለል ጥናት ፕሮጀክቶች መሆናቸውን ሚኒስትሩ ጠቁመዋል። ፕሮጀክቶቹን ለማዘጋጀትና ለማቀነባበር እንዲሁም ጥናቱንና ዲዛይኑን ተግባራዊ ለማድረግ እንዲቻል ከሦስቱም ሀገሮች የተወጣጡ ባለሙያዎች ያሉት የፕሮጀክት ጽ/ቤት እንደሚኖርም ሚኒስትሩ ገልጸዋል።</p>

<p>ከሚኒስትሩ ማብራሪያ መረዳት እንደሚቻለው ፕሮጀክቶቹ በትብብር መሰራታቸው ሀገራችን ከፍተኛ የኃይል ማመንጫ ፕሮጀክቶቹን ተግባራዊ ለማድረግ አቅሟን ያጠናክራል። በተጨማሪም ወንዞቹ ወሰን ተሻጋሪ ከመሆናቸው ጋር በተያያዘ ፋይናንስ በማፈላለግ ረገድ የነበረውን ማነቆ ከማቃለሉም በላይ ከፍተኛ የውጭ ምንዛሪ በማፍራት ረገድ ተጠቃሚ ያደርጋታል ብለዋል።</p>

<p>የናይል ተፋሰስ የትብብር ጅማሮ የጋራ ራዕይና የድርጊት ፕሮግራሞች እንዳሉት አመልክተው የጋራ ራዕዩ የትብብር ሂደቱን ስልት የሚጠቁምና የመተማመን መንፈስ ሊፈጥሩ የሚችሉ ፕሮግራሞችን ያካተተ መሆኑን ሚኒስትሩ ገልጸዋል። በቀጥታ ድርጊቶችን በማቀድና በመተግበር ረገድ የሚደረገው እንቅስቃሴም የድርጊት ፕሮግራሙ አካል መሆኑን አብራርተዋል።</p>

<p>እነዚህን ፕሮግራሞች ለመደገፍና ለማስፈጸም የዓለም ባንክ ለናይል ላምት ዓለም አቀፍ የእርዳታ አበዳሪ ድርጅት የትብብር መድረክ በማዘጋጀት ፋይናንስ እንደሚያፈላልግ ገልጸዋል።</p>

<p>ኤርትራ በናይል ተፋሰስ አገሮች ውስጥ አባል ናት ወይ? በሚል ለቀረበላቸው ጥያቄ ሚኒስትሩ ሲመልሱ ኤርትራ እስካሁን የአባልነት ጥያቄ አለማቅረቧንና በስብሰባው ላይ የተገኘችው በታዛቢነት መሆኑን ጠቅሰዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 27 ቀን 1993</a></p>

</body>
</html>	
