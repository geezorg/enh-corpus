<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በህወሓት ማዕከላዊ ኮሚቴ ውስጥ የተፈጠረውን ችግር በሚመለከት የኢህአዴግ ምክር ቤት አስቸኳይ ስብሰባ ያሳለፈው ውሳኔ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በህወሓት ማዕከላዊ ኮሚቴ ውስጥ የተፈጠረውን ችግር በሚመለከት የኢህአዴግ ምክር ቤት አስቸኳይ ስብሰባ ያሳለፈው ውሳኔ</h2>


<p>የኢህአዴግ 4ኛ ጉባዔ ከመካሄዱ አስቀድሞ ያሳለፍነውን 10 ዓመታት ጉዞ በሚመለከት የኢህአዴግ አባል ድርጅቶች ግምገማ እንዲያካሂዱ በኢህአዴግ ሥራ አስፈፃሚ ኮሚቴ መወሰኑ ይታወቃል። በየድርጅቱ ግምገማው ከተካሄደ በኋላ ወደጉባዔው ከመሄዳችን በፊት በኢህአዴግ ደረጃ መድረክ ተከፍቶ በየድርጅቱ የተያዘውን አቋም የማቀራረብና የማጣጣም ስራ ለመስራት በተቀመጠው አቅጣጫ መሰረትም የሕወሓትና የብአዴን ማዕከላዊ ኮሚቴ ውይይት ጀምረዋል። ሌሎች ድርጅቶችም በቅድመ ዝግጅት ላይ ይገኛሉ። የብአዴን መድረክ ያለምንም ችግር በመቀጠል ላይ ሲሆን በህወሓት በኩል ግን ከአንድ ወር ውይይት በኋላ በነበረው ልዩነት የውሁዳን ድምፅ የያዘው ቡድን መድረኩን ረግጦ በመውጣቱ ምክንያት ስብሰባው ተቋርጦ ነበር።</p>

<p>በሕወሓት ማዕከላዊ ኮሚቴ ውስጥ የተፈጠረው ችግር የህወሓት ብቻ ሳይሆን ሁላችንንም በቀጥታ የሚመለከት ጉዳይ በመሆኑ እጅግ አሳስቦን ነበር። ችግሩ ከተፈጠረበት ቀን ጀምሮ ሁሉም የኢህአዴግ አባል ድርጅቶች ችግሩን በመፍታት ረገድ የየበኩላችን እገዛ ለማድረግ ጥረት ስናደርግ ቆይተናል። የተፈጠረው ችግር ቀላል ያልሆነ አደጋ ሊያስከትል የሚችል ቢሆንም የህወሓት ካድሬዎችና የኢህአዴግ አባል እህት ድርጅቶች ባደረጉት ጥረት ዲሞክራሲያዊና ተቋማዊ መፍትሔ እንዲያገኝ አስችለውታል።</p>

<p>የምክር ቤታችን አስቸኳይ ስብሰባ ማዕከላዊ ኮሚቴ ውስጥ የተፈጠረውን ችግር አስመልክቶ በህወሓት ሊቀመንበር የቀረበውን ሪፖርት፣ ከህወሓት ማዕከላዊ ኮሚቴ ራሱን ካገለለው ቡድን ሶስት አባላት በስብሰባው ተገኝተው ያቀረቡትን ሃሳብ፣ በትግራይና በአዲስ አበባ ያሉ የህወሓት ካድሬዎችን ያወጡትን የአቋም መግለጫና በወኪሎቻቸው አማካይነት የተሰጠውን ማብራሪያ በጥሞና ካዳመጠና ለሶስት ቀናት በዝርዝር ከተወያየበት በኋላ የሚከተለውን ውሳኔ አሳልፏል።</p>

<p>1. የድርጅታችን ኢህአዴግ መተዳደሪያ ደንብ እንደሚደነግገው ሁሉ ህወሓት ውስጣዊ ድርጅታዊ ሁኔታውን አስመልክቶ የራሱን ውሳኔ መወሰን እንደሚችል ምክር ቤቱ ያምናል። እንደድርጅት የሚወስደውንም ውሳኔ ያከብራል። ወደ ኢህአዴግ ምክር ቤትም ሆነ ሥራ አስፈፃሚ ኮሚቴ የሚወክላቸውንም አባላት በፈለገው ጊዜ መቀየርና ማስታወቅ እንደሚችል ምክር ቤቱ ይቀበላል።</p>

<p>2. ከህወሓት ማዕከላዊ ኮሚቴ ራሱን ያገለለውን ቡድን በሚመለከት ስብሰባ ረግጦ መውጣቱ ከመርህ ደረጃ ትክክል ባለመሆኑ ምክር ቤቱ ተግባሩን ይኮንናል። ቡድኑ ስብሰባ ረግጦ ከወጣበት ጊዜ በኋላ ለተከሰሱት የተባባሱ ችግሮች መንስዔው «ውሁዳን ለብዙሃን ይገዛሉ» የሚለውን የዴሞክራሲያዊ ማዕከላዊነት መርህ መጣስ እንደሆነ ምክር ቤቱ ስምምነት ላይ ደርሷል። ከአብዮታዊ ዴሞክራሲያዊ መስመሮቻችን ሌላ የኢህአዴግ መለያ የሆነውን የዴሞክራሲያዊ ማዕከላዊነት ድርጅታዊ መርህን ተፃርሮ መቆም በድርጅቱ ውስጥ የተግባር አንድነት እንዳይኖር የሚያደርግ አፍራሽ ድርጊት በመሆኑ ሊወገዝ ይገባል።</p>

<p>3. ራሱን ከህወሓት ማዕከላዊ ኮሚቴ ያገለለውን ቡድን አባላት ችግሩን ለመፍታት ሊያግዙ የሚችሉ ህጋዊ መድረኮችን በሙሉ እየረገጡ መውጣታቸውን ምክር ቤቱ ያወግዛል። የትግራይ ካድሬዎችን መድረግ ረግጠው ከመውጣታቸውም በላይ በኢህአዴግ ምክር ቤት ተገኝተው ሃሳባቸውን በነፃ ማራመድ እንደሚችሉ በግልጽ እየተነገራቸው የምክር ቤቱን መድረክ ረግጠው መውጣታቸው ምክር ቤቱን ያሳዘነው ሲሆን እንደዚህ ዓይነት በተደጋጋሚ ከመድረክ የመሸሽ ጥፍት በምንም መንገድ ሊስተባበል የማይችል ፀረ-ዴሞክራሲያዊ ድርጊት በመሆኑ ምክር ቤቱ በጥብቅ አውግዞታል።</p>

<p>4. ችግሩ ከተፈጠረ በኋላ ባሉት አጭር ጊዜያት ውስጥ ከሕጋዊ መድረክ ውጭ የሚካሄዱ በርካታ አፍራሽ ተግባራት በመከናወን ላይ ስለሚገኙ ይህ በታኝ እንቅስቃሴ ህወሓትን ብቻ ሳይሆን ኢህአዴግንም ለመሰነጣጠቅ ያለመ ሙከራ በመሆኑ በአፋጣኝ እንዲገታ በተለይም ደግሞ በቡድኑ አባላት በኩል ለአብዮታዊ ዴሞክራሲያዊ መስመራችን ባዕድ በሆነ ዘረኛና ከፋፋይ መንገድ የሚነዛው አሉባልታ እንዲቆም መላው የኢህአዴግ አባል ድርጅቶች በፅናት እንዲታገሉት ምክር ቤቱ ወስኗል። ሕጋዊ ባልሆነና የኢህአዴግን አንድነት በሚያናጋ ማናቸውም ዓይነት ተግባር የሚሰለፍ የኢህአዴግ አባል ድርጅት እንደማይኖርም ምክር ቤቱ ያረጋግጣል።</p>

<p>5. የህወሓት ማዕከላዊ ኮሚቴ ስብሰባውን ሲጀምር በያዘው አንጀንዳ መሰረት ውይይቱን ካጠናቀቀ በኋላ ወደመደበኛ ጉባዔ እንዲገባና ከህወሓት ማዕከላዊ ኮሚቴ የታገዱት የቡድኑ አባላት ከስህተታቸው ታርመውና ግለ-ሂስ አድርገው ከመጡ እንደሚቀበሉዋቸው በማዕከላዊው ኮሚቴውና የድርጅቱ ካድሬዎች የተላለፈውን ውሳኔ የኢህአዴግ ምክር ቤት ይደግፋል። በዚህ ረገድ ሁሉም እህት ድርጅቶች ተፈላጊውን ገንቢ ጥረትን እገዛ እንደሚያደርጉም ያረጋግጣል።</p>

<p>6. ህወሓትን ከመወከል የታገዱት የቡድኑ አባላት በኢህአዴግ ውስጥ በነበራቸው ኃላፊነት ምክንያት ይዘውን የነበረውን የኢህአዴግ ንብረትና ሰነድ በአፋጣኝ እንዲያስረክቡ እንዲደረግ በኢህአዴግ ፕሮፓጋንዳና ድርጅት ሥራ ላይ ክፍተት እንዳይፈጠር አስፈላጊ መስተካከል እንዲደረግ የኢህአዴግ ሥራ አስፈጻሚ ኮሚቴም መደበኛ ስራውን ሳያቋርጥ እንዲቀጥል ምክር ቤቱ ወስኗል።</p>

<p>7. ይህ ውሳኔ ከህወሓት ያፈነገጠው ቡድን አባላት እንዲያውቁት እንዲደረግ በኢህአዴግ አባል ድርጅቶች የሚካሄደውን የ10 ዓመት ግምገማ እንዳጠናቀቅን ለህዝቡ ይፋ እንደምናደርግ ቀደም ሲል የተቀመጠ አቅጣጫ ቢኖርም አሁን ከተፈጠረው ሁኔታ አኳያ በኢህአዴግ ምክር ቤት ስም ይፋ መግለጫ እንዲሰጥ በሁሉም የኢህአዴግ አባል ድርጅቶች አባላትና በህዝቡ ውስጥ ጉዳዩን የማብራራት ሥራ እንዲሰራ ምክር ቤቱ ወስኗል።</p>

<p class="align-center">መጋቢት 13/1993 አዲስ አበባ</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 14 ቀን 1993</a></p>

</body>
</html>	
