<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢትዮጵያ ሕዝቦች አብዮታዊ ዴሞክራሲያዊ ግንባር የተሰጠ መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከኢትዮጵያ ሕዝቦች አብዮታዊ ዴሞክራሲያዊ ግንባር የተሰጠ መግለጫ</h1>


<p>የኢትዮጵያ ሕዝቦች አብዮታዊ ዴሞክራሲያዊ ግንባር ምክር ቤት ከመጋቢት 10-13 1993 ዓ።ም አስቸኳይ ስብሰባ አካሂዷል። በዚህ ስብሰባው ከህዝባዊ ወያኔ ሓርነት ትግራይ (ህወሓት) ማዕከላዊ ኮሚቴ ስብሰባ ረግጠው የወጡትን 12 የማዕከላዊ ኮሚቴ አባላት ጉዳይ በዝርዝር ከመገመገመ በኋላ የሚከተለውን መግለጫ አውጥቷል።</p>

<p>መላ የአገራችን ህዝቦች በላያቸው ላይ ተጭኖ የኖረውን ግፈኛ አገዛዝ አስወግደው ለሰላም ለፍትህ ለዴሞክራሲና ለብልፅግና እንዲበቁ በየዘመኑ አኩሪ መስዋዕት ከፍለው ታግለዋል። ይህ ትግል ለከፍተኛ ድል ሊበቃ የቻለው በአገራችን ውስጥ የሚገኙ አብዮታዊ ዴሞክራሲያዊ ድርጅቶች ኢህአዴግን በመመስረት የተናጠል ክንዶቻቸውን ካዋሀዱና እንደ አንድ ኃይል በጠራ መስመር መታገል ከጀመሩ በኋላ ነው። ኢህአዴግ ከተመሰረተ በኋላ በተከተላቸው ብቃት ያላቸው የፖለቲካና የወታደራዊ መስመሮች በቀላሉ አይናድም ሲባል የነበረውን የፋሽስታዊ ደርግ ግዙፍ የአፈና መዋቅር ተዓምራዊ በሚባል ፍጥነት እየደመሰሰ መላ የአገራችንን ህዝቦች በዙሪያው አሰባስቦ አምባገነኖችን ወደከርሰ መቃብራቸው አስገብቷቸዋል። ኢህአዴእት የኢትዮጵያን ህዝቦች አስተባብሮ ባካሄእው ትግል ይደርግን ሥርዓት በማፍረስ ብቻ ሳይወሰን ከደርግ ውድቀት በኋላ በአገራችን ዴሞክራሲያዊ ሕገ መንግሥታዊ ስርዓት ለመገንባት በከተኛ ፅናት ተረባርቧል። ደርግ በወደቀ ማግስት በነበሩት የመጀመሪያ ዓመታት ሰላምና መረጋግትን ለማስፈን ከፍተኛና የተሳካ ጥረት አድርጓል። ከዚህ ጎን ለጎን በሰላማዊ መንገድ ለመታገል የተዘጋጁ የፖለቲካ ኅይሎች ሁሉ ህሳባቸውን በነፃ እንዲእተል በማድረግ ህገ መንግስታችን በደሞክራሲያዊ አኳኋን እንዲፀድቅ አድርጓል። በዚህም ህገ መንግሥት የህዝቦችና የዜጐች ሰብዓዊና ዴሞክርሲያዊ መብቶች ያለገደብ የተከበሩ መሆናቸው እንዲነገግ የአገራችን ህዝቦች ማህበራዊና ኢኮኖሚያዊ ብልፅግና የሚረጋገጥበት ፍትሃዊ የፖለቲካ ሥርዓት እንዲገነባ ዋስትና የሆኑ ድንጋጌዎች የህገ መንግሥታችን የማዕዘን ድንጋይ እንዲሆኑከህዝባችን ጋር ሆኖ በመረባረብ ለዴሞክራሲያዊ ህገ መንግሥታዊ ሥርዓት አብቅቶናል። በህገ መንግሥታዊ ድንጋጌያችን መሰረት በምርጫ ስልጣን ከያዘ በኋላም ሆነ በሽግግር ወቅት ለአገራችን እድገትና ለህዝባችን ተጠቃሚነት የሚበጁ የማህበረ ኢኮኖሚያዊ ፖሊሲዎች ነድፎ ይህንኑ በስራ ላይ ለማዋል ተረባርቧል። በብዙ የማህበረ ኢኮኖሚያዊ መስኮችም አበረታች ውጤቶችን ማምጣት ጀምሯል።</p>

<p>ኢህአዴግ ገና ከጠዋቱ የህዝብ ወገናዊነቱን አረጋግጦ አገራችንን በላመት በሰላምና በዴሞክራሲ ጎዳና ለመምራት በከፍተኛ ደረጃ እየተረባረበ ባለበት ወቅት የተከሰተውን የሻዕቢያ ወረራ ለመመከትም መላ ህዝባችንን እንደ አንድ ሰው አነሳስቶ ወራሪዎች የሃፍረት ማቅ እንዲከናነቡ አድርጓል። እብሪተኛው የሻዕቢያ መንግሥት በአገራችን ላይ የፈፀመውን ወረራ የመመከት ጉዳይ ፈፅሞ ለድርድር የቀረበናየሚቀርብም ስላልነበር የኢህአዴግ የአመራር አባላት በየደረጃው ልንከተላቸው በሚገባውን ወታደራዊና ዲፕሎማሲያዊ ስልቶች ረገድ ልዩ ልዩ አማራጮ እያቀረቡ በመጨረሻውም በኢህአዴግ ሥራ አስፈፃሚ ኮሚቴና ምክር ቤት እልባት እያገኑ በተከተልናቸው አቅጣጫዎች የሻዕቢያን እብሪተኛ ወራሪ ሠራዊት ቀጥቅጠን የአገራችንን ሉዓላዊነት ልናስከብር ችለናል።</p>

<p>የኢህአዴግ ሥራ አስፈፃሚ ኮሚቴ ወራርው በተመከተ ማግስት ኢህአዴግ ከደርግ ውድቀት በኋላ ያለፈበት የትግል ጉዞ እንዲገመገም ወስኗል። በዚህም መሰረት በቅድሚያ በአባል ድርጅቶች ማዕከላዊ ኮሚቴዎች ጥልቀት ያለው ግምገማ እንዲካሄድ፣ ከዚያም በኢህአዴግ ደረጃ ግምገማው እንዲዋሃድና ይህ ከተከናወነ በኋላ የየድርጅቱና የግንባሩ ጉባዔዎች እንዲካሄዱ በወሰነው መሰረት ቅድመ ዝግጅት ባጠናቀቁ የህወሃትና የብዓዴን ማዕከላዊ ኮሚቴዎች መድረክ ተከፍቶ ግምገማ ማካሄድ ተጀምሯል። ይህ ግምገማ የኢህአዴግን ደካማና ጠንካራ ጎኖች በዝርዝር በመመልከት የድርጅቱ እጥረቶች ተፈትተውና ዴሞክራሲያዊ እሴቶቹ ጎልብተው እንዲወጡ በድርጅቱም ሆነ በየደረጃው በሚገኙ አባላቱ በተለይም ደግሞ በአመራር አካላቱ ላይ የሚታዩ ልዩ ልዩ የአስተሳሰብ፣ የአመራርና የሰከነ ምግባር ችግሮች በጥልቀት ተገምግመው መሰረታዊ መፍትሄ የሚገኙበት ኢንዲሆን በማለትም የታቀደ ነበር። ይህ ግምገማ የኢህአዴግና የአባል ድርጅቶቹ ዴሞክራሲያዊ እሴቶች ተጠብቀው እንዲቆዩና እንዲዳብሩ እንጂ እንዳይሸረሸሩ የሚፈልጉ የኢህአዴግ አባላት ሁሉ በከፍተኛ ጉጉት ይጠብቁት የነበረ ግምገማ ነው። መላ የአገራችን ህዝቦች ያገኟቸው ዴሞክራሲያዊ መብቶችናጥቅሞች ተጠብቀውና ዳብረው እንዲቀጥሉ የሚሹ አባላትና የህዝብ ወገኖች ሁሉ ከፍተኛ ተስፋ የጣሉበት ግምገማ ነበር። ዛሬም ህዝባችንም ሆነ መላ የኢህአዴግ አባላት ኢህአዴግና አባል ድርጅቶች ግምገማቸውን በጥራት አካሂደው ለአገራችን እድገትና ለህዝባችን ተጠቃሚነት የሚበጁ ውሳኔዎችን እንዲያሳልፉ በከፍተኛ ጉጉት ይጠብቃሉ። የህወሓትና የብአዴን ማዕከላዊ ኮሚቴዎች ግምገማቸውን የጀመሩትንም ሆነ ሌሎች እህት ድርጅቶች ለግምገማው በመዘጋጀት ላይ የነበሩት በዚህ ግልጽና ቀና ዓላማ ላይ በመመስረት ነበር።</p>

<p>የመላ የኢህአዴግ የአመራር አካላትና የአብዛኞቹ የአመራር አባላት ፍላጎትና ዓላም ይህ ነበር ሲባል የግምገማው ማዕከል የስርዓታችንን ችግሮች ምን እንደሆኑ ለይቶ መፍተሄ ማስቀመጥና ትግሉን ከዚህ መሰረታዊ አቅጣጫ በመነሳት ማጠናከር ነበር። በዚህ መንፈስ የተጀመረው የህወሓት ማዕከላዊ ኮሚቴ ስብሰባ በርካታ መሰረታዊ ጥያቄዎችን አንስቶ ከገመገመና በጀመሪአይው አጀንዳ ላይ የብዙሃንና የውሁዳኑ ድምፅ ከተለየ በኋላ ሃሳቡ ተቀባይነት ያላገኘው 12 አባላት ያሉት የውሁዳን ወገን ከስብሰባ ረግጦ ወጥቷል። በህወሓት ማዕከላዊ ኮሚቴ ውስጥ ብዙሃኑና ውሁዳኑን ያለያየው መሰረትዊ ጉዳይ በብዙሃኑ በኩል እየገነባው ያለውን ሥርዓት የሚፈታተነው ዋነኛ አደጋ በአመራር ደረጃ የሚታይ ራስን ወደአዲስ ገዥ መደብነት የመቀየርና የዝቅጠት አደጋ ነውየሚል ሲሆን በውሁዳኑ በኩል ይህንን ባለመቀበልና ሥርዓታችንን በድምፅ ከተለየ በኋላ ውሁዳኑ ራሳቸው ባስያዙት የጦርነት ግምገማ አጀንዳ ለመወያየት በተጠራው መድረክ ላይ ሳይገኙ ቀርተዋል። በተጨማሪም ከቡድኑ ውስጥ የኢህአዴግ ሥራ አስፈፃሚ ኮሚቴ አባል የነበሩት አራት ግለሰቦች በሥራ አስፈጻሚ ኮሚቴው መድረክ ተገኝተው የተፈጠረውን ጉዳይ እንዲያብራሩ ለቀረበላቸው ጥያቄ ከስብሰባ ባለመገኘት አሉታዊ ምላሽ ሰጥተዋል።</p>

<p>ይህን ከስብሰባ እየቀሩ የህወሓትም ሆነ የኢህአዴግ ከፍተኛ የአመራር ተቋማት ምልዐተ ጉባዔ ኖሯቸው ተፈጻሚ የሚሆኑ ውሳኔዎችን እንዳያሳልፉ የማድረግ የተሳሳተ ስልት ቡድኑ ቀደም ሲልም ማንፀባረቅ ጀምሮ የነበረው ሲሆን ከቅርብ ጊዜ ወዲህ ደግሞ ዋነኛ የትግል ስልቴ ነው ብሎ እንደተያያዘው ለማረጋገጥ ተችሏል። ነገር ግን ኢህአዴግም ሆነ ህወሓት የመሰሉ የትግል ድርጅቶች ይህን በመሰለ ተራ ስልት ሥራቸውን ከመሥራት ሊቦዝኑ አይችሉምና ከዚህ ቡድን ፍላጎት ባሻገር የህወሓት ማዕከላዊ ኮሚቴ መቀሌና አዲስ አበባ ላይ የትግራይን ታጋዮች ሰብሰቦ ይህ ቡድን ሊፈጥረው ባሰባው ቀውስ ላይ ሰፊ ውይይት አድርጓል። የህወሓት ማዕከላዊ ኮሚቴ ከስብሰባ ረግጦ የወጣው ቡድን በትግራይ ካድሬዎች መድረክ ላይ ተገኝቶ ራሱን ከስብሰባው ያገለለበትን ምክንያት እንዲያቀርብ በሰጠው ዕድልና በካድሬዎቹ ጠያቂነት ተገፍቶ ወደመድረክ ቢቀርብም በሥነ ሥርዓት ሃሳቡን ከማቅረብ ይልቅ ልዩ ልዩ ሰበቦችን በመደርደር የህወሓት ታጋዮችን ተማጽኖ ከምንም ነገር ሳይቆጥር እንደልማዱ ስብሰባውን ረግጦ ወጥቷል። ከዚህ በኋላም የኢህአዴግ ምክር ቤት በጉዳዩ ላይ ለመመካከር መጋቢት 10 ቀን በጤራው ስብሰባ ላይ የቡድኑ አባላት ተገኝተው ሃሳባቸውን በነፃ ማራመድ እንደሚችሉ ተገልጾላቸው በስብሰባው መክፈቻ ላይ የተገኙ ቢሆንም እንደገና አዳዲስ ቅድመ ሁኔታዎች ከማስቀመጣቸውም በላይ ምክር ቤቱ በተራ የአሰራር ንትርኮች ተጠምዶ መሰረታዊ የመርህ ዝንፈቶቻቸውን እንዳይገመግም ሊያሳርፉበት የሞኩሩትን ጫና ለመቀበል ፈቃደኛ አለመሆኑን ሲገልጽላቸው መድረኩን በእብሪት ረግጠው ወጥተዋል። ከዚህ በተለየ ሁኔታ ሦስት የቡድኑ አባላት በስብሰባው ተገኝተው ሃሳባቸውን ለማቅረብ በመምረጣቸው በተያዘው አጀንዳ ላይ እስከ መጨረሻው ካለመሳተፋቸውም እላይ ምክር ቤቱ በትላንትናው ምሽት ለሕዝብ ይፋ ያደረገ አቋም ላይ ለመድረስ ያስቻሉትን ዝርዝር መረጃዎች አቅርበዋል።</p>

<p>የኢህአዴግ ምክር ቤት ቀደም ሲል የነበሩ ሂደቶችንና በቅርቡም ይህ ቡድን በኢህአዴግ ሥራ አስፈጻሚ ኮሚቴ ስምምነት ተደርሶበት በመካሄድ ላይ ካለው ግምገማ ረግጦ በመውጣት በተከታታይ ከሚያሳያቸው ፀረ ዴሞክራሲያዊ ባህርያት በመነሳት አካሄዱ ፍፁም ተቀባይነት የሌለውና መላ የአገራችንን ህዝቦች በትግላቸው እውን ያደረጉትን የሰላም የዴሞክራሲና የልማት ሂደት የሚያደናቅፍ እንደሆነ ይገነዘባል። ኢህአዴግና አባል ድርጅቶቹ ከምንም ነገር በፊት በነፃ የሃሳብ ትግል በሚያምኑ አባላት የተዋቀሩ ድርጅቶች ናቸው። በውስጣቸው የሚከሰት ማንኛውም የሃሳብ ልዩነት ነፃና ዴሞክራሲያዊ ዕድል አግኝቶ ለመድረክ የሚበቃበት መተዳደሪያ ደንብ የዴሞክራሲ ባህል ያላቸው ድርጅቶች ናቸው። ለህዝቡ የሚጠቅሙ ዴሞክራሲያዊ አስተሳሰቦች ብቻ ሳይሆን ጎጅነታቸው በተረጨባጭ የተረጋገጠ ሃሳቦችም ሳይቀር ስህተት በመሆናቸው ብቻ የማይታፈኑባቸውና መላ አባላት እንዲያውቋቸው በጹሁፍም ሆነ በቃል በሕጋዊ መድረኮች የሚገልጽባቸው ድርጅቶች ናቸው።</p>

<p>ሃቁ ይህ ሆኖ ሳለ ይህ ቡድን በእውነት የቆመለት ትክክለኛ ሃሳብ ካለው በህወሓትም ሆነ በኢህአዴግ የተከፈቱለትን መድረኮች በአግባቡ ሊጠቀምባቸው ይገባ ነበር። በእርግጥ ይህ ቡድን ከመድረክ ውጭ እንደሚያናፍሰው አሉባልታ ሳይሆን በተለመደው የኢህአዴግ ውስጣዊ ዴሞክራሲያዊ አካሄድና ለአባላትና ለጉባዔው ሊቀርብ የሚችል አሳማኝ ነጥብ ከነበረው በየመድረኩ ሃሳቡ ተቀባይነት እንዲይያገኝ እየተከራከረ ሂደቱን መጨረስ ነበረበት። ሆኖም ግን ይህ ቡድን በድርጅት ነፃና ዴሞክራሲያዊ መድረኮች ቀርቦ መርህን የተከተለ የሃሳብ ትግል ከማድረግ ይልቅ ከስብሰባ ረግጦ የመውጣትን አሳፋሪ ባህል የኔ ብሎ ተያይዞታል።</p>

<p>ይህን የመሰለው በመድረክ ከሚካሄድ የሃሳብ ትግል የመሸሽ አባዜ የተጠናወተው ይህ አፍራሽ ቡድን በነፃና ዴሞክራሲይያዊ መድረኮች ቆሞ ሊሟገትላቸው ያልደፈረባቸውን አሉባልታዎች ዛሬ መፈክር እየቀያየረ በልዩ ልዩ የግል ጋዜጦችና በራሪ ወረቀቶች ማሰራጨት ቀጥሏል። ይህ ቡድን በሚያሰራጫቸው በነዚህ መሰረተ ቢስ ጹሁፎች ወረራ እንደሚገጥመን አስቀድሞ በመገመትም ሆነ ወረራውን በመመከት ወሳኝ ሚና እንደተጫወተ እስከ መግለጽ ደርሷል። ኢህአዴግ ወረራውን በመመከት ምን ሚና እንደተጫውተ መላ የኢትዮጵያ ሕዝቦች የሚያውቁትን ሃቅ ደጋግሞ በመግለጽ በዴሞክራሲያዊ መድረኮች ፊት ለመቆም ድፍረት ከሌለው ቡድን ጋር የታሪክ ሽሚያ ውስጥ አይገባም። የሻዕቢያን ወረራ የመመከት አኩሪ ተጋድሎ የተፈጸምው ከሁሉ በፊት መላ የአገራችን ህዝቦች አዲሱቱን ኢትዮጵያ እንደዓይናቸው ብሌን ለመጠበቅ ባላቸው ጽኑ ፍላጎት ነው። የዚህ ፍላጎት መገለጫ የሆነው የግንባሩና የደጀኑ ተጋድሎ በኢህአዴግ፣ በፌዴራልና በክልላዊ መንግሥታት አማካይነት በከፍተኛ ቅንጅት ሊካሄድና ጀግናው የመከላከያ ሠራዊታችን ጠላትን በማያዳግም አኳኋን ለመቅጣት በመቻሉ ነው።</p>

<p>በሻዕቢያ ወራሪ ኃይል ላይ የተጎናጸፍነው ድል መላ የአገራችን ህዝቦች በኢህአዴግ የፖለቲካ አመራር ዙሪያ ተሰባስበው የተጎናጸፉት ድል እንደሆነ ወዳጅም ጠላትም አምኖ የተቀበለው የቅርብ ጊዜ ሃቅ ነው። ይህ መሰረታዊ ሃቅ ዛሬ ጥቂቶች ለዛውም ከኢህአዴግ አብዮታዊ ሥነ ምግባር ውጭ ይጓዙ እንደነበሩ የሚነገርላቸው አንዳንድ የቡድኑ አባላት ራሳቸውን የዚህ ድል ብቸኛ መሐንዲሶች አድርገው ለማቅረብ የሚያደርጉትን ከንቱ ጥረት አይቀይረውም።</p>

<p>መላ የአገራችን ሕዝቦች በኢህአዴግና በየክልሉ በሚገኙ ብሔራዊ ድርጅቶች አስተባባሪነት ከጫፍ እስከ ጫፍ እየተነሳሱ ልጆቻቸውን ወደማሰልጠኛ መርቀው በመሸነት የሰራዊታችንን ክንድ ካፈረጠሙ የኢህአዴግና የመከላከያ ሠራዊታችን ከፍተኛ የአመራር አካላት ለሰራዊቱ ድል አድራጊነት የሚያበቁ ወታደራዊ ስትራጄዎችን ነድፈው በተግባር የሚውሉበትን አቅም ከፈጠሩ በኋላ ሠራዊታችን በወሰደው እርምጃ ሉዓላዊነታችንን ሙሉ በሙሉ መከበሩ የሕዝባችንን ታሪክ ሰሪነት እንጂ ከፊውዳላዊ ቅኝት ያልተላቀቁ ግለሰቦችን ወሳኝነት ፈጽሞ አያመለክትም። ኢህአዴግ ፊልድ ጃኬት ለብሶ በየአደባባዩ መንጐማለልና ጦርነትን ለድል ማብቃት የተለያዩ ጉዳዮች እንደሆኑ አሳምሮ ይገነዘባል። በጦርነት ወቅት ራስን ለማበልጸግ መንቀሳቀስ ከህዝብ ልጆች ጋር ተሰልፎ መስዋዕትን ከመቀነስና ሠራዊቱን ድል አድራጊነት ከማብቃት ጋር ፈጽሞ የተለየ እንደሆነ ለመገንዘብ ኢህአዴግም ሆኑ መላ የአገራችን ህዝቦች ነጋሪ አያስፈልጋቸውም።</p>

<p>ይህ ከህወሓትና ከኢህአዴግ ያፈነገጠ ቡድን በድርጅቱ መድረኮች ባሳያቸው ፀረ ዴሞክራሲያዊ ባህርያትና በሂደት ደጎ በህዝብ ውስጥ በሚያሰራጨው አሉባልታ ከቻለ ህወሓትና ኢህአዴግን በበላይነት እንዳሻው ለማሽከርከር፣ ይህ ካልተሳካለት ደግሞ ለመሰነጣጠቅ አልሞ እንደተነሳ ለማረጋገጥ አይከብድም። ይሁንና ኢህአዴግ የተዋቀረባቸው ዴሞክራሲያዊ ፕሮግራምና መርሆዎች ይህን ለመሰለው አስነዋሪ ተግባር ዕድል የማይሰጡ በመሆናቸው የዚህ ቡድን ፍላጎት ገና በእንጭጩ ሊከሽፍ ችሏል። ትግራይ ውስጥ በተካሄደው የታጋዮች ስብሰባም ሆነ በሌሎች መድረኮች ቡድኑ የትግል ድርጅታችንን ለማናጋት ቀርቶ ይህ ነው የሚባል ተከታይ ለማፍራት አለመቻሉም ተረጋግጧል።
</p>

<p>የተከበራችሁ የአገራችን ሕዝቦች፡</p>

<p>ገና ከጠዋቱ ወገናዊነታውን ለህዝብ ያደረጉ እንደሆነ በፕሮግራማቸውና ይህንን በተግባር ላይ ለማዋል በሚያደርጉት ያላሰለሰ ተጋድሎ ያረጋገጡት ህወሓትና ኢህአዴግ ይህ ቡድን በድርጅት ውስጥ ሊፈጥሯቸው አስቧቸው የነበሩትን መናጋቶች ብስለት በተመላበትና በዴሞክራሲያዊ ትግል ለማክሸፍ ችለዋል። እነሆ ለዓመታት የታገሉላቸውን ዴሞክራሲያዊ አስተሳሰቦችና መርሆዎች ከጥቃት ተከላክለው ይህን አፍራሽ ሙከራ አምክነው ዴሞክራሲያዊ እሴቶቻቸውን እንደጠበቁ ቀጥለዋል።</p>

<p>ዛሬም እንደትላንቱ የአገራችን ህዝቦች ፖለቲካዊ፣ ኢኮኖሚያዊና ማህበራዊ ህይወት እንዲሻሻል ለዚህም ሲባል በትግሉ ጎራ ግንባር ቀደም ሚና የሚጫወቱት ኢህአዴግና አባል ድርጅቶቹ ውስጣዊ ጥራታቸውንና ዴሞክራሲያዊነታቸውን ጠብቀው ለመጓዝ የጀመሩት ጥረት ተጠናክሮ በመቀጠል ላይ ነው። በመሆኑም የአሥር ዓመታት የትግል ጎዟቸውን ገምግሞ ለሕዝባዊ ትግላችን የሚሰጡትን አመራር ለማጐልበት እየሰሩ ይገኛሉ። በዚህ አጋጣሚ ኢህአዴግና አባል ድርጅቶቹ የጀመሩትን ግምገማ አጠናቀው በአገራችን በመካሄድ ላይ ያለውን የለውጥና የዕድገት ሂደት በሰፊው ሕዝብ ቀጥተኛና ንቁ ተሳትፎ ወደአዲስ ምዕራፍ ለማሻገር መዘጋጀታቸውን በድጋሚ ያረጋግጣሉ።</p>

<p>የተከበራችሁ የኢህአዴግ አባላትና የትግላችን ደጋፊዎች</p>

<p>ድርጅታችን ኢህአዴግ የቆመላቸውን ክቡር መስዋእኢት የከፈለላቸውን ዴሞክራሲያዊ ዓላማዎች ከዳር ለማድረስ የተሻለ ብቃት ይጎናጸፍ ዘንድ የጀመረውን ግምግማ መልክ ባለው ሁኔታ ለማጠናቀቅ በሚሞክርበት ጊዜ ራሱን ከህወሓትና ከኢህአዴግ ያገለለው ቡድን የፈጠረውን ጊዜያዊ እንቅፋት በፅናት ታግሎ አልፎታል። ኢህአዴግን ከፊቱ ለተደቀኑ ታላላቅ አገራዊ ተልዕኮዎች ለማብቃት በሚካሄደው ዙሪያ መለስ እንቅስቃሴ ይህ ነው የሚባል አዎንታዊ አስተዋፅዖ ለማበርከት ፈቃደኛ ለመሆን ያልፈቀደው ይህ ቡድን በየደረጃው የምንገኝ አባላት ለምንገዛበት የዴሞክራሲያዊ ማዕከላዊነት መርህ ራሱን አላስገዛም ብሎ መድረኮችን እየረገጠ መውጣቱ የሚያመለክተው ነገር ቢኖር በድፍረት ሊሟገትሉተት የተዘጋጀለት ቀና አስተሳሰብ የሌለው መሆኑን ብቻ ነው። ስንት ጀግኖች ለመድፍና ለአዳፍኔ ህይወታቸውን በገበሩበት ህወሓት ኢህአዴግ ውስጥ ከሃሳብ ትግል መድረኮች የሚሸሹ ጥቂት ስመ-ገናና ነን ባይ የአመራር አባላት መከሰታቸው ድርጅታችን መቼም ቢሆን ተሸፋፍኖ ለመኖር የማያመች መሆኑን በድጋሚ አረጋግጧል። በመሆኑም ወደፊት በየደረጃው በሚካሄዱ ግምገማዎች የድርጅታችንን ጥረቶችና ጥንካሬዎች በግልጽነትና በድፍረት ገምግመህ ሕዝባችንን ለአዳዲስ ድሎች ለማብቃት ተዘጋጅ፣ ኢህአዴግና አባላት ድርጅቶቹ ዛሬም እንደትላንቱ በጽኑ የአጋርነት መንፈስ እጅ ለእጅ ተያይዘው ተልዕኳቸውን በብቃት ለመፈጸም መዘጋጀታቸውን ስንገልጽልህ ለድርጅትህ ዓላማዎች ተፈፃሚነት እንደተለመደው በጽናት እንደምትረባረብ በመተማመን ነው።</p>

<p class="align-right">የኢህአዴግ ዴሞክራሲያዊ ዓላማዎች ያቸንፋሉ!!</p>
<p class="align-right">ድል ለሰፊው የኢትዮጵያ ሕዝብ!!</p>
<p class="align-right">የኢህአዴግ ምክር ቤት</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 15 ቀን 1993</a></p>

</body>
</html>	
