<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በካፍ ተቀጣች፣ ዛሬ ከደቡብ አፍሪካ ጋር ትጋጠማለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ በካፍ ተቀጣች፣ ዛሬ ከደቡብ አፍሪካ ጋር ትጋጠማለች</h1>


<p>ከሃያ አምስት ዓመታት በኋላ አገራችን ታላቅ አህጉራዊ ሻምፒዮና የማስተናገድ ዕድል ማግኘትዋ እንደታላቅ የምስራች መቆጠሩና ውድድሩ በደማቅ ሥነ ሥርዓት ተከፍቶ ለአንድ ሳምንት ያህል ከሞላ ጐደል በጥሩ ሁኔታ መቀጠሉ ይታወቃል። ይሁንና እስከቅዳሜ ድረስ በተካሄዱት የ5 ቀናት ውድድሮች በዳኝነት፣ በአመራር፣ መረጃ በመስጠት በፀጥታና መስተንግዶ እንዲሁም የስፖርታዊ ጨዋነትን መርህ ህግን በመጣስ ረገድ አያሌ ህፀፆች ታይተዋል።</p>

<p>ለስፖርት ተመልካቹ አክብሮት የሌላቸው የካሜሩንና ግብፅ ተጫዋቾች ፍፁም መረን በወጣው ፀያፍ አድርጐታቸውን መግፋታቸው «የተማመኑትን ተማምነው» የሚል ግምት አሳድሯል። የካፍ ፕሬዝዳንት ኢሳ ሃያቱ ካሜሩናዊ የካፍ ዋና ፀሐፊ ሙስጠፋ ከማል ደግሞ ግብፃዊ መሆናቸው ይታወቃል።</p>

<p>ባለፈው ረቡዕ ተገቢ ያልሆነ የኃይል አጨዋወትና እብሪት ባሳዩት የካሜሩን ተጫዋቾች ላይ ተመልካቹ ተቃውሞውን በማሰማቱ ካሜሩኖች ወደመልበሻ ክፍል ሲያመሩ ጸያፍና ክብረ ነክ በሆነ ሁኔታ መሳደባቸውና ማንቋሸሻቸው አይዘነጋም። ግብፆችም በተመሳሳይ ሁኔታ ፍፁም ቅጣት ምት ለኢትዮጵያ ቡድን ለምን ተሰጠ በማለት ዳኛዋን በማዋከብ በመዝለፍና ምራቅ በመትፋት ጭምር ነውረኛነታቸውን በገሀድ አንፀባርቀዋል። ከሁሉም በላይ ደግሞ የካፍ ዋና ፀሐፊ ሙስጠፋ ካሚል ናይጄሪያዊቷን ዳኛ በጥፊ በመምታት ለግብፆች ፀያፍ ተግባር ተባባሪነታቸውን ከማሳየታቸውም በላይ በቀጣይ ጨዋታዎችም ያሻቸውን ይፈፅሙ ዘንድ ፍቃድ የተሰጣቸው መምሰሉ ደጋፊውን በእጅጉ አብግኖታል።</p>

<p>ይህ ሁሉ ሳያንስ ባለፈው ቅዳሜ ሁለቱ የሻምፒዮናው አዋኪዎችና ነውጠኞች ተመልካቹን ለመበቀልና ኢትዮጵያንና ደቡብ አፍሪካን ለመጣል በማሴር ከስፖርታዊ ጨዋነት መርህ ውጭ ከአቅም በታች ያሳዩት የፌዝ ዓይነት የለበጣ ጨዋታ የስፖርት ቤተሰቡን አሳዝኗል፣ አስቆጥቷል። የዓለም አቀፍ መገናኛ ብዙህንና አያሌ ታዛቢዎች እንደተስማሙበት የተቋረጠው የካሜሩንና የግብፅ ጨዋታ ለእግር ኳስ ስፖርትና ገንዘቡን ከፍሎ ወደሜዳ ለገባው እንዲሁም በቴሌቪዥን ጨዋታውን ለሚከታተለው በሚሊዮን ለሚቆጠር ህዝብ ያላቸውን ንቀት ያሳያል።</p>

<p>የዕለቱ አርቢተር ሁለቱ ቡድኖች እጅግ በሚታይ መልኩ ከአቅም በታች በመጫወታቸው ጨዋታው በተጀመረ በ25ኛው ደቂቃ ላይ አቋርጠውታል። ከዛም የካፍ ም/ፕሬዝዳንት ፋራህ አዶን ጨምሮ ዳኞችና ታዛቢዎች ጨዋታውን በማስቆም የካሜሩኖችና ግብፆች የመመሳጠርና የንቀት ጨዋታቸውን እንዲያስተካክሉ ቢነግሯቸውም «ጌታዋን የተማመነች በግ» እንደሚል በአጓጉል አድራጐታቸው ገፍተውበታል።</p>

<p>ይህን በመመልከት ላይ የነበረው ተመልካች ተቃውሞውን በተለያየ መንገድ የገለፀ ሲሆን ፕላስቲክ በመወርወር፣ ጀርባውን በመስጠት፣ ጨዋታው እንዲቋረጥ በመጠየቅ አቋሙን አሳይቷል። በዚህም ጊዜ በተለያየ ሁኔታ ቁጭቱን በመዝሙር ይወጣ ነበረ «አትነሳም ወይ አትነሳም ወይ ይኼ ባንዲራ ያንተ አይደለም ወይ» «አሄ ጎበዜ በአብዮት ጊዜ የለም ትካዜ» የመሳሰሉትን በመዘመር አቋሙን ሲያንፀባርቅ ከቆየ በኋላ የፈለገው ይቅር በማለት ወደሜዳ ዘሎ በመግባት የመስመር ባንዲራውን በመንቀልና በተለያዩ ቁሳቁሶች ተጫዋቾችን አባሯል፣ ደብድቧል። በተጨማሪም በየቤቱ ጨዋታውን ይከታተል ከነበረ ተመልካቾች ውስጥ አንዳንዶቹ ወደስታዲየም በመጓዝ በተለየዩ ንብረቶች ላይ ጥፋት አድርሰዋል።</p>

<p>በዚህም ምክንያት ጨዋታው መቀጠል ስላልቻለ ከተቋረጠ በኋላ በነጋታው የካፍ ፕሬዝዳንት ኢሳ አያቱን ጨምሮ የካፍ ባለሥልጣናት በካፍ ጊዜያዊ ጽ/ቤት ሸራተን ውስጥ ተሰብስበው የተለያዩ ውሳኔዎችን አሳልፏል።</p>

<p>በዚህም መሰረት የኢትዮጵያ ፉት ቦል ፌዴሬሽን 2000 የአሜሪካን ዶላር እንዲቀጣ ሲደረግ ከአቅም በታች የተጫወቱት ቡድኖች ጨዋታው ተሰርዞ በ0 ነጥብ እንዲያዝላቸውና ኃላፊውን ለማዋቅ ብቻ በአበበ በቂላ ስታዲየም ጨዋታ እንዲያደርጉ የኢትዮጵያና የደቡብ አፍሪካ ጨዋታ ዛሬ በተመሳሳይ ሰዓት 10 ሰዓት ላይ በአዲስ አበባ ስታዲየም ጨዋታቸውን እንዲያከናውኑ ተደርጓል። ይሁንና አንድ ግለሰብ 2000 ዶላሩን እንደሚከፍሉ ለኢትዮጵያ ፉት ቦል ፌዴሬሽን ገልፀዋል።</p>

<p>በዚህም መሰረት ዛሬ የኢትዮጵያ ወይም የደቡብ አፍሪካ ቡድን ለማለፍ የግድ ከሁለት ጎል በላይ መሸናነፍ ይኖርባቸዋል።</p>

<p>ይህ በእንዲህ እንዳለ ትናንት ከምድብ አንድ ጋናና ማሊ 1ለ1 በሆነ ውጤት ሲለያዩ፣ አንጐላ ናይጄሪያን 2ለ0 በማሸነፍ ለግማሽ ፍፃሜ አልፏል። በዚህም መሰረት ጋናና አንጎላ ለዓለም ወጣቶች ዋንጫ ማለፋቸውን አረጋግጠዋል። በዛሬው ግጥሚያ ግብፅና ካሜሩን ተሸናንፈው የኢትዮጵያ ወጣት ቡድን በሁለት ግብ ብልጫ ካሸነፈው ወደግማሽ ፍፃሜና ዓለም ወጣቶች ዋንጫ የማለፍ ዕድል እንደሚያገኝ ታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 17 ቀን 1993</a></p>

</body>
</html>	
