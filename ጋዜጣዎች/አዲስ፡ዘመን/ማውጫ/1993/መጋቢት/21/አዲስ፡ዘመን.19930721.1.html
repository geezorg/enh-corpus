<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ ኤርትራ የድንበርና የካሳ ኮሚሽኖች ስብሰባ በሄግ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮ ኤርትራ የድንበርና የካሳ ኮሚሽኖች ስብሰባ በሄግ ተካሄደ</h1>


<p>በኢትዮጵያና በኤርትራ መካከል በተፈረመው የሰላም ስምምነት መሰረት የድንበርና የካሳ ኮሚሽኖች ስብሰባዎች በሆላንድ ዋና ከተማ ሄግ መጋቢት 17 እና 18 ቀን 1993 ዓ.ም መካሄዳቸውን የውጭ ጉዳይ ሚኒስትር አስታወቀ።</p>

<p>ሚኒስቴሩ ትናንት ማምሻውን ለኢዜአ እንደገለጼው የድንበር ኮሚሽኑ ባካሄደው ስብሰባ ኮሚሽኑ የሚተዳደርበትን ሥነ ሥርዓት፣ በዳኞች ላይ የቀረበው ተቃውሞ ስለሚፈታበት ሥርዓት የፋይናንስ አስተዳደርን እንዲሁም የማመልከቻዎችን አቀራረብና የጊዜ ገደብን በተመለከቱ ጉዳዮች ላይ የሀሳብ ልውውጥ በማድረግ ማሳሰቢያዎችን ሰጥቷል።</p>

<p>ይኸው ስብሰባ የተሟላ የኮሚሽኑ የመጀመሪያ ስብሰባ በግንቦት ወር ስጥ እንደሚካሄድ መወሰኑንም አስታውቋል። የካሳ ኮሚሽኑም በተመሳሳይ መንገድ በሥነ ሥርዓትና አስተዳደራዊ በሆኑ ጉዳዮች ላይ ተነጋግሮ ማሳሳቢያዎችን ማሳለፉን የጠቆመው የውጭ ጉዳይ ሚኒስቴር ሄግ የሚገኘው የዓለም ቋሚ የግልግል ፍርድ ቤት ጽ/ቤት የኮሚሽኑ አባላትን በፀሐፊነት ለመጠቀም ውሳኔ ማሳለፉንም ገልጿል።</p>

<p>ሚኒስቴሩ በኢትዮጵያና በኤርትራ መካከል ታህሣሥ 3 ቀን 1993 ዓ.ም የተፈረመው ስምምነት የድንበርና የካሳ ጉዳዮችን የሚመለከቱ ሁለቱ ኮሚሽኖች እንዲቋቋሙ መደንገጉን አስታውቀዋል። የድንበርና የካሳ ኮሚሽን የሚቋቋሙት ከኢትዮጵያና ኤርትራ የሚሰየሙ ሁለት ሁለት አባላትን በማካተትና የተሰየሙትም አራት ዳኞች በስምምነት በሚመርጧቸው የኮሚሽን ፕሬዝዳንቶች አማካኝነት እንደሆነ አመልክቶ በሁለቱም ወገን ኮሚሽነሮች ተሰይመውና የየበኩላቸውን ፕሬዝዳንቶች መርጠው ኮሚሽኖቹ ከሞላ ጐደል በተቋቋሙበት ደረጃ ላይ መድረሱን አመልክቷል።</p>

<p>በድንበርም ሆነ በካሳ ኮሚሽኖች ውስጥ የሚያገለግሉ ኮሚሽነሮች በየትኛውም ወገን ቢሰየሙ ነፃ ሆኖ የማገልገል ኃላፊነት ያለባቸው በመሆኑ አንዱ ዳኛ ከአንዱ ወገን ጋር የተለያየ ለአድልዎ የሚጋብዝ ግንኙነት ሊኖራቸው ይችላል የሚል ጥርጣሬ ሲኖር ያንን ዳኛ የመቃወም አሰራር ያለ በመሆኑ በኢትዮጵያ በኩል በኤርትራ በቀረቡት ሁለት ኮሚሽነሮች ላይ ተቃውሞ መቅረቡንና በኤርትራ በኩልም ተመሳሳይ ተቃውሞ መሰንዘሩን ገልጿል።</p>

<p>ይሁን እንጂ የተቃውሞዎቹ መቅረብ ኮሚሽኑ አስተዳደራዊ የሥነ ሥርዓት ጉዳዮችን የሚመለከት ስብሰባ እንዳያደርግ የሚያግደው በመሆኑ ስብሰባዎቹ ለሁለት ቀናት መካሄዳቸውን አመልክቷል። ምንም እንኳ የኮሚሽኖቹ አባላት ቅዋሜ የቀረበባቸው በመሆኑ ኮሚሽኖቹ የተሟላ ውሳኔ ለማሳለፍ ሥልጣን የሚያንሳቸው ቢሆንም አስፈላጊና ተገቢ በሆኑ ጉዳዮች ላይ ጠቃሚ የሆኑ ማሳሰቢያዎችን ሊሰጡ ከመቻላቸውም ባሻገር ጠቃሚና ገንቢ የሆኑ የሀሳብ ልውውጦችን ሊያደርጉ መቻላቸውንም ሚኒስቴሩ አስታውቋል።</p>

<p>በስብሰባዎቹ ላይ የኢትዮጵያና የኤርትራ መንግሥታት አማካሪዎችና ዓለም አቀፍ ጠበቆች መሳተፋቸውንም ሚኒስቴሩ አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መጋቢት 21 ቀን 1993</a></p>

</body>
</html>	
