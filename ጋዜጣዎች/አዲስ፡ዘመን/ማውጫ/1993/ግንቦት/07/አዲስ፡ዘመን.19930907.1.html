<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳንና የጅቡቲ መሪዎች የኅዘን መልዕክት አስተላለፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሱዳንና የጅቡቲ መሪዎች የኅዘን መልዕክት አስተላለፉ</h1>


<p>የሱዳን ሪፐብሊክ ፕሬዝዳንት ዑመር ሀሰን አልበሽርና የአገሪቱ ብሔራዊ የመከላከያ ሚኒስትር ሜጄር ጄኔራል ባክሪ ሐሰን ሳሊህ በአቶ ክንፈ ገብረመድህን ሞት የተሰማቸውን ጥልቅ ሀዘን በመግለጽ መልዕክት አስተላለፉ።</p>

<p>ፕሬዝዳንት አልበሽር ለጠቅላይ ሚኒስትር መለስ ዜናዊ ሜጄር ጄኔራል ባክሪ ደግሞ ለምክትል ጠቅላይ ሚኒስትርና ለመከላከያ ሚኒስትር ተፈራ ዋልዋ በላኳቸው መግለጫዎች የአቶ ክንፈን ሞት የሰሙት በከፍተኛ ሀዘን መሆኑን አስታውቀዋል። የሱዳን ፕሬዝዳንትና የመከላከያ ሚኒስትሩ በሏካቸው የሀዘን መግለጫዎች አቶ ክንፈ በሁለቱ እህትማማች አገሮች መካከል ደህንነትና ፀጥታን በተመለከተ ውጤታማ ትብብር እንዲመሰረት ከፍተኛ አስተዋጽኦ ማድረጋቸውን አስታውሰዋል።</p>

<p>የሱዳን ፕሬዝዳንትና የመከላከያ ሚኒስትሩ በየበኩላቸው ባስተላለፏቸው የሀዘን መግለጫ መልዕክቶች የደህንነት ኢሚግሬሽንና ስደተኞች ጉዳይ ባለሥልጣን ዋና ሥራ አስኪያጅ ለነበሩት አቶ ክንፈ ቤተሰብ ዘመድና ወዳጅ እንዲሁም ለመላው የኢትዮጵያ ህዝብ የተሰማቸውን ሀዘን ገልጸዋል።</p>

<p>እንዲሁም የጅቡቲው ፕሬዝዳንት እስማኤል ኦማር ጌሌ በአቶ ክንፈ ሞት የተሰማቸውን ጥልቅ ሀዘን በመግለጽ ለጠቅላይ ሚኒስትር መለስ ዜናዊ መልዕክት አስተላለፉ። የደህንነት ኢሚግሬሽንና ስደተኞች ጉዳይ ባለሥልጣን ዋና ሥራ አስኪያጅ የነበሩት አቶ ክንፈ ሕይወታቸው በሰው እጅ የማለፉን አሳዛኝ ዜና በድንጋጤ መስማታቸውን ፕሬዝዳንት እስማኤል በላኩት የሀዘን መግለጫ መልዕክታቸው ላይ አስታውቀዋል።</p>

<p>የኢትዮጵያ መንግሥት ታላቅ አገልጋይ በነበሩት አቶ ክንፈ ላይ የተፈጸመው የከሃዲ ግድያ ንጹህ ወዳጅነትን ሲጋሩ ለነበሩት የጅቡቲው ፕሬዝዳንት ከባድ ጉዳይ እንደሆነባቸው መግለጻቸውን የውጭ ጉዳይ ሚኒስቴር አስታውቋል። አቶ ክንፈ በብቃታቸውና በታማኝነታቸው ምንኛ እንደሚያጎድሉም ፕሬዝዳንቱ ገልፀዋል። በደግነታቸው ሁልጊዜም ለማገልገል በዝግጁነታቸውና በመልካም ጠባያቸው አቶ ክንፈን ያወቋቸው ሰዎች ሁሉ እንደሚወዷቸውና እንደሚያከብሩዋቸው ፕሬዝዳንት እስማኤል አስታውቀዋል።</p>

<p>የጅቢቲው ፕሬዝዳንት ሀዘኑን እንደሚጋሩ በመልዕክታቸው ላይ ገልጸው ለተገዱት ቤተሰቦቻቸውና የቅርብ ዘመዶቻቸው የሀዘን መልዕክታቸውን አስተላልፈዋል።</p>

<p>ፕሬዝዳንት እስማኤል የደህንነት ኢምግሬሽንና ስደተኞች ጉዳይ ባለሥልጣን ዋና ሥራ አስኪያጅ በነበሩት በአቶ ክንፈ ሞት የተሰማቸውን ሀዘን በመግለጽ ለጠቅላይ ሚኒስትር መለስ ያስተላለፉትን ይህንኑ መልዕክት የጅቡቲ መገናኛ ብዙሃንም ዘግበውታል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 7 ቀን 1993</a></p>

</body>
</html>	
