<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፍትህ ሚኒስትሩ ባቀረቡት የይታገድልኝ ጥያቄ ለ15 ቀናት ከእስር ቤት ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፍትህ ሚኒስትሩ ባቀረቡት የይታገድልኝ ጥያቄ ለ15 ቀናት ከእስር ቤት ተለቀቁ</h2>


<p>የፌዴራል መጀመሪያ ደረጃ ፍ/ቤት ሦስተኛ ፍትሐብሔር ችሎት የፍትሕ ሚኒስትሩ አቶ ወረደወልድ ወልዴ በማረፊያ ቤት እንዲቆዩ የሰጠውን ትዕዛዝ ተከሳሹ ባቀረቡት የይታገድልኝ ጥያቄ መሰረት ለ15 ቀናት ጊዜ ተሰጥቷቸው ከእስር መለቀቃቸውን የፍርድ ቤቱ ፕሬዝዳንት አስታወቁ።</p>

<p>ፕሬዝዳንቱ አቶ ደሳለኝ በርሄ ትናንት ለኢዜአ እንዳስታወቁት ፍርድ ቤቱ በአቶ ወረደወልድ ወልዴ ላይ የሰጠውን የማሰሪያ ትዕዛዝ ለ15 ቀናት እንዲቆይ ፕሬዝዳንቱ ያገዱት የፍትሐብሔር ሕጉ በሚፈቅደው መሰረት ነው። ሚኒስትሩ የመጀመሪያ ደረጃ ፍርድ ቤት 3ኛ የፍትሐ ብሔር ችሎት እንዲታሰር የሰጠው ትዕዛዝ ተገቢ ስላልሆነና ጉዳዩም ይግባኝ ጠይቄበት በከፍተኛ ፍርድ ቤት እስኪታይ ድረስ እስራቱ ይታገድልኝ ብለው እንደጠየቋቸው ፕሬዝዳንቱ አቶ ደሳለኝ ጠቁመው የእግድ ውሳኔውም በጥያቄው መሰረት ተግባራዊ መሆኑን ገልጸዋል።</p>

<p>ተከሳሹ ለ15 ቀናት ከእስር እንዲለቀቁ ትዕዛዝ የተሰጠው ጉድያቸው በከፍተኛው ፍርድ ቤት እስኪታይና ሌላ ተለዋጭ ትዕዛዝ እስኪሰጥ ድረስ መሆኑን ፕሬዝዳንቱ አስታውቀዋል። የመጀመሪያ ደረጃ ፍ/ቤቱ 3ኛ የፍትሐብሔር ችሎት በአቶ ወረደወልድ ላይ የሰጠው የአንድ ወር እስራት ውሳኔ ለከፍተኛው ፍርድ ቤት በይግባኝ ቀርቦ ከተጠና በኋላ ትዕዛዙ ትክክለኛ ሆኖ ካገኘው እስራቱ ተፈጻሚ እንደሚሆን ትዕዛዙን ከሻረው ደግሞ እስራቱንና ጥፋተኛ ናቸው በሚል ፍርድ ቤቱ ያስተላለፋቸው ትዕዛዞችና ሰነዶች በሙሉ እንደሚሻሩ ፕሬዝዳንቱ አመልክተዋል።</p>

<p>በተከሳሹ ላይ የፌዴራሉ መጀመሪያ ደረጃ ፍርድ ቤት 3ኛ ፍትሐብሔር ችሎት ለአንድ ወር በማረፊያ ቤት እንዲቆዩ የወሰነው ፍርድ ቤቱ የሰጠውን ትዕዛዝ ባለማክበራቸውና በችሎቱም ላይ ባለመገኘታቸው መሆኑንም አቶ ደሳለኝ ተናግረዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 24 ቀን 1993</a></p>

</body>
</html>	
