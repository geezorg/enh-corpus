<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእነፕሮፌሰር መስፍን ላይ ዓቃቤ ሕግ አስተያየት እንዲሰጥ ትዕዛዝ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በእነፕሮፌሰር መስፍን ላይ ዓቃቤ ሕግ አስተያየት እንዲሰጥ ትዕዛዝ ተሰጠ</h1>


<p>ተማሪዎችን ለአመጽ ቀስቅሰዋል በሚል ክስ በተመሰረተባቸው ፕሮፌሰር መስፍን ወልደማርያምና ዶ/ር ብርሃኑ ነጋ ላይ በተጠየቀው ተጨማሪ ቀነ ቀጠሮና የዋስትና ጥያቄ አቃቤ ህግ አስተያየት እንዲሰጥበት የፌዴራሉ ከፍተኛ ፍርድ ቤት ትዕዛዝ በመስጠት ተለዋጭ ቀጠሮ ያዘ።</p>

<p>የአዲስ አበባ ዩኒቨርስቲ ተማሪዎችን ሰብስበው ተቃውሞ እንዲያስነሱ ቅስቀሳ አድርገዋል በተባሉት በሁለቱ ተከሳሾች አምስተኛ ወንጀል ችሎት ተለዋጭ ቀጠሮውን የሰጠው የኢፌዴሪ የምርመራና ማስተባበሪያ ክፍል በተከሳሾቹ ላይ ምርምራዬን ስላላጠናቀቅሁ የ14 ቀን ተጨማሪ ቀነ ቀጠሮ ይሰጠኝ ብሎ ባመለከተው መሰረት ነው።</p>

<p>የምርመራና ማስተባበሪያ ክፍሉ ለችሎቱ የተለያዩ የጹሑፍ ሰነዶችን በማቅረብ እንዳመለከተው የተከሳሾቹ ቤት በፍርድ ቤት ትዕዛዝ በተፈተሸበት ወቅት ይዘታቸው ያልታወቁ ካሴቶችና የኮምፒዮተር ዲስኮች ተመርምረው ስላልተጠናቀቁ ምርመራው ተካሂዶ ለችሎቱ ለማቅረብ ተጨማሪ ቀን እንዳስፈለገው ገልጿል።</p>

<p>ክፍሉ ሕጋዊ ፈቃድ ይኑርው አይኑረው የማይታወቅ የፖለቲካ ድርጅት ፕሮግራም ያለው ሰነድ ማግኘቱንና የዚህንም የፖለቲካ ድርጅት ሁኔታ አጣርቶ ለፍርድ ቤት ለማቅረብ የቀጠሮ ጊዜ ያስፈለገው መሆኑን ለችሎቱ አስረድቷል። የምርመራ ክፍሉ አያይዞም ከተከሳሾቹ ጋር ግንኙነት አላቸው ተብለው የሚጠረጠሩት ግለሰቦችንም ይዞ ያላጠናቀቀ መሆኑን ለፍርድ ቤቱ ገልጿል።</p>

<p>የተከሳሾቹ ተከላካይ ጠበቆችም በበኩላቸው የምርመራ ማዕከሉ በተከሳሾቹ ላይ ቀደም ሲል መረጃ አግኝቻለሁ ብሎ የገለጸ መሆኑንና ከፍርድ ቤት በተሰጠው ትዕዛዝ መሰረት አለኝ የሚላቸውን የጹሑፍ የካሴትና የኮምፒዮተር ዲስኮች ከተከሳሾቹ ቤቶችና ከኢሰመጉ ጽ/ቤት ፈትሾ የያዘ በመሆኑ ችሎቱ የተከሳሾቹን የዋስትና መብት እንዲጠብቅላቸው አመልክተዋል።</p>

<p>ጠበቆቹ አያይዘውም ተከሳሾቹ የማስተማር ሥራና ምርምር ከማካሄድ አልፈው መረጃዎችን በማጥፋት ተግባር ይሰማራሉ ተብለው ስለማይጠረጠሩ ፍርድ ቤቱ የምርመራ ክፍሉ ያቀረበውን ምክንያታዊ የተጨማሪ ቀነ ቀጠሮ ውድቅ በማድረግ የዋስትና መብታቸው እንዲጠበቅላቸው ጠይቀዋል።</p>

<p>ፍርድ ቤቱም በምርመራ ማስተባበሪያ ክፍሉና በተከሳሾቹ ጠበቆች የቀረበውን አቤቱታ ከመመረመረ በኋላ አቃቤ ሕግ ለግንቦት 17 ቀን 1993 ዓ.ም አስተያየቱን እንዲሰጥበት ትዕዛዝ በመስጠት ተለዋጭ ቀጠሮ ይዟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 11 ቀን 1993</a></p>

</body>
</html>	
