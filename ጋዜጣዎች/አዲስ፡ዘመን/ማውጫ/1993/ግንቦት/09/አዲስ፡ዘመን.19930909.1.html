<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦር መሳሪያ ማዕቀቡ መነሳቱን ኢትዮጵያ ተቀበለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጦር መሳሪያ ማዕቀቡ መነሳቱን ኢትዮጵያ ተቀበለች</h1>


<p>የተባበሩት መንግሥታት የፀጥታው ም/ቤት በኢትዮጵያና በኤርትራ ላይ ጥሎት የነበረው የጦር መሳሪያ ማዕቀብ እንደማይቀጥል ከትናንት በስቲያ የደረሰበትን ውሳኔ ኢትዮጵያ መቀበሏን የውጭ ጉዳይ ሚኒስቴር አስታወቀ።</p>

<p>ውጭ ጉዳይ ሚኒስቴር ትናንት ባወጣው መግለጫ የፀጥታው ም/ቤት በሁሉ አገሮች ላይ ግንቦት ዘጠኝ ቀን 1992 ዓ.ም የጣለው የጦር መሳሪያ ማዕቀብ እንደማይቀጥል መግለጹ ማዕቀቡ መነሳቱን ያመለክታል ብሏል። የፀጥታው ም/ቤት ላለፈው አንድ ዓመት ጥሎት የቆየው የጦር መሳሪያ ማዕቀብ ኢትዮጵያ ተወራሪ ሆና እያለች ከወራሪ እኩል የማዕቀቡ ሰለባ መሆኗ የተፈጸመባትን ኢ-ፍትሐዊ አድራጎት የሚያስታውሳት መሆኑን መግለጫው ገልጿል።</p>

<p>ከፀጥታው ም/ቤት ከትናንት በስቲያ የወጣው መግለጫ በአፍሪካ ቀን መረጋጋትን ለማምጣት ሁለቱም አገሮች ከጦር መስሪያ ግዢና ከሌሎች ወታደራዊ እንቅስቃሴዎች ወደኢኮኖሚ ልማትና እርቅ እንዲያመሩ የሚያሳስብ መሆኑን መግለጫው ጠቅሶ ይሁን እንጂ ኢትዮጵያ ከመጀመሪያውያኑ ከኤርትራ ወረራ ሲሰነዘርባት የዓለም አቀፉ ህብረተሰብ ከጎኗ ቆሞ ወረራውን በማውገዝ ይኸው ይፈጸማል የሚል እምነት እንደነበራት አስረድቷል።</p>

<p>ኢትዮጵያ ወረራው ከተፈጸመባት ማግስት ጀምሮ በሰላማዊ መንገድ ለመቀልበስ ያደረገችው ጥረት ወራሪዋን ወራሪ ለማለት ባለመቻልና ዓለም አቀፍ ህግን ተግባራዊ ባለማድረግ ሳቢያ ጥረቷ ሁሉ መና መቅረቱን መግለጫው አመልክቷል።</p>

<p>ይሁንና ካለፈው ልምድ የተገኘው ትምህርት ወራሪ በምንም ዓይነት መልኩ መበረታታት እንደሌለበት ያስገነዝባል ያለው መግለጫው ይህ ሲሆን ብቻ ለኢኮኖሚ ልማታቸው ቅድሚያ የሰጡ አገሮች ካለምንም እንቅፋት ዓላማቸው ሊሳካ እንደሚችል አስታውቋል። ይህ ሲሆን ብቻ በክፍለ አህጉሩ ዘላቂ ሰላምና መረጋጋት እንደሚሰምር መግለጫው አስገንዝቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 9 ቀን 1993</a></p>

</body>
</html>	
