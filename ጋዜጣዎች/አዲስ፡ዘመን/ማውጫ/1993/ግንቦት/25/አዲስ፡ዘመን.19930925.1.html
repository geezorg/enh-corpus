<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና ወንጀል ተጠርጥረው የተያዙትን ባለሥልጣናትና ነጋዴዎችን ጉዳይ የሚመለከተው ፍርድ ቤት የጊዜ ቀጠሮ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሙስና ወንጀል ተጠርጥረው የተያዙትን ባለሥልጣናትና ነጋዴዎችን ጉዳይ የሚመለከተው ፍርድ ቤት የጊዜ ቀጠሮ ሰጠ</h2>


<p>የፌዴራል ፖሊስ በሙስና ወንጀል በመጠርጠር በቁጥጥር ስር ያዋላቸውን የእነ አቶ ስዬ አብርሃ፣ የአቶ አሰፋ አብርሃ፣ የአቶ ቢተው በላይንና የሌሎች የመንግሥት ባለሥልጣናትንና ነጋዴዎችን ጉዳይ የተመለከተው የፌዴራል መጀመሪያ ደረጃ ፍርድ ቤት አንደኛ ወንጀል ችሎት የጊዜ ቀጠሮ ሰጠ።</p>

<p>ከአቶ ስዬ አብርሃ መኖሪያ ቤት በፍርድ ቤት ብርበራ ትዕዛዝ ከተጠረጠሩበት ጉዳይ ውጭ የተወሰዱ ንብረቶችም እንዲመለሱ ትዕዛዝ ሰጠ። የፌዴራል መጀመሪያ ደረጃ ፍርድ ቤት አንደኛ ወንጀል ችሎት ትናንት ከቀትር በኋላ ባስቻለው ችሎት የጊዜ ቀጠሮውን የሰጠው የተጠርጣሪዎችን የጠበቆቻቸውንና የመርማሪዎችን የግራና ቀኝ ሀሳብ ካዳመጠ በኋላ ነው።</p>

<p>ችሎቱ በቅድሚያ የተመለከተው በእነአቶ ምህረተአብ አብርሃ መዝገብ የቀረቡትን የአቶ ምህረተአብ አብርሃ፣ የአቶ ፍስሐ አብርሃንና የአቶ ስዬ አብርሃን ጉዳይ ነው። በዚህ መዝገብ የቀረቡት አቶ ስዬ አብርሃና ጠበቆቻቸው ፍርድ ቤት ከሰጠው የብርበራ ትዕዛዝ ውጪ ከተጠረጠሩበት ጉዳይ ጋር ያልተያያዙ ንብረቶች ከትናንት በስቲያ ከመኖሪያ ቤታቸው መወሰዳቸውን ለፍርድ ቤቱ አመልክተዋል።</p>

<p>ከተወሰዱት ንብረቶች መካከል ኮምፒውተር ፍሎፒ ዲስክ፣ በኃላፊነት ይሰሩ የነበሩበት የኤፈርት ድርጅት ደረቅ ቼኮችና ሌሎችም ሰነዶች እንደሚገኙበት ገልጸዋል። ፍርድ ቤቱ ከሰጠው የብርበራ ትዕዛዝ ውጪ ስለተወሰዱ ንብረቶች መርማሪዎችን የጠየቀ ሲሆን መርማሪዎቹም በፍርድ ቤት ትዕዛዝ መሰረት በአጭር ጊዜ ውስጥ ቤቱን መበርበራቸውንና ክምፒውተርና ሌሎች ለምርመራ አስፈላጊ ናቸው ያሏቸውን ንብረቶች መውሰዳቸውን አስረድተዋል።</p>

<p>እነዚህ መሳሪያዎች የተወሰዱትም በባለሙያዎች አማካኝነት እንደሆነና ለክስ የማያስፈልጉ ንብረቶች ተጣርተው ከተለዩ በኋላ እንደሚመለሱም ለፍርድ ቤቱ ገልጸዋል። ፍርድ ቤቱም የግራ ቀኙን ካዳመጠ በኋላ አቶ ስዬ ከተጠረጠሩበት ጉዳይ ጋር ግንኙነት የሌላቸው ዕቃዎችና ሰነዶች በዛሬው ቀን ታዛቢዎችና የተጠርጣሪው ጠበቆች ባሉበት እንዲመለሱ ትዕዛዝ ሰጥቷል። ፖሊስ ዕቃዎቹንና ሰነዶችን ስለመመለሱ ለማረጋገጥም ግንቦት 28 ቀን 1993 ዓ.ም ከቀኑ ስምንት ሰዓት ተኩል ላይ ተጠርጣሪውና መርማሪዎቹ በችሎቱ እንዲቀርቡ ትዕዛዝ ሰጥቷል።</p>

<p>በዚህ መዝገብ የተከሰሱትን ሰዎች ጉዳይ ለመመልከትም ፖሊስ የጊዜ ቀጠሮ እንዲሰጠው ባመለከተው መሰረት ለሰኔ 1 ቀን 1993 ዓ.ም ቀጠሮ ሰጥቷል። ፍርድ ቤቱ በእነ አሰፋ አብርሃ መዝገብ የቀረቡትን የአቶ አሰፋ አብርሃ፣ የአቶ ቢተው በላይንና የአቶ አስመላሽ ጉዳይ ሲያዳምጥ ውሏል።</p>

<p>አቶ አሰፋና አቶ ቢተው ከጠበቆቻቸው ጋር ለፍርድ ቤት እንዳስረዱት የመንግሥት የልማት ድርጅቶችን ወደግል ይዞታ በማዛወሩ ሂደት ለስምንቱም የፕራይቬታይዜሽን ኤጀንሲ ቦርድ አባላት በአዋጅ የውል ተጠያቂነት መደንገጉን ተናግረዋል። ከስምንቱ የቦርድ አካላት መካከል ሁለቱ በየግላቸው በተናጠል ስህተት ሊሰሩ እንደማይችሉና ስህተት ከተሰራም የጋራ ስህተት እንደሆነ አስረድተዋል።</p>

<p>የሁለቱ ተጠርጣሪዎች ጠበቆች ፍርድ ቤት የዋስ መብታቸውን እንዲጠብቅላቸው ጠይቀዋል። ፍርድ ቤቱ የተጠርጣሪዎቹንና ጠበቆቻቸውን አቤቱታ ካዳመጠ በኋላ ለሰኔ 1 ቀን 1993 ዓ.ም የጊዜ ቀጠሮ ሰጥቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ግንቦት 25 ቀን 1993</a></p>

</body>
</html>	
