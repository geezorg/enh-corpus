<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሲጠበቅ የነበረው የጨርቃ ጨርቅ አልባሳትን ወደአሜሪካ የመላክ ዕድል ተፈቀደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሲጠበቅ የነበረው የጨርቃ ጨርቅ አልባሳትን ወደአሜሪካ የመላክ ዕድል ተፈቀደ</h1>


<p>አሜሪካ ለሰላሳ አራት የአፍሪካ ሀገሮች በሰጠችው የገበያ ዕድል ውስጥ የተካተተውና ሲጠበቅ የነበርው የጨርቃ ጨርቅ አልባሳትን የመላክ ልዩ ዕድል ከሐምሌ 26 ቀን 1993 ዓ.ም ጀምሮ መፈቀዱን የንግድና ኢንዱስትሪ ሚኒስቴር አስታወቀ።</p>

<p>ሚኒስትሩ አቶ ካሳሁን አየለ ትናንት በጽ/ቤታቸው በሰጡት ጋዜጣዊ መግለጫ እንዳመለከቱት የዕድገት ዕድል ለአፍሪካ (ኣጝኦኣ) ከተካተቱ ሰላሳ አራት የአፍሪካ ሀገሮች በተለይ ሃያ ስምንቱ የጨርቃ ጨርቅ አልባሳትን ከቀረጥና ከኮታ ነፃ የመላክ ልዩ ዕድል ተሰጥቷቸዋል። እስካሁን መስፈርቱን አሟልተው በዕድሉ መጠቀም የጀመሩት ግን አምስት ሀገሮች ብቻ ነበሩ።</p>

<p>ኢትዮጵያም የዕድሉ ተጠቃሚ ለመሆን የሚጠበቅባትን መስፈርት በማሟላቷ ምርቶችዋን መላክ የምትችል መሆኑን የሚገልፅ ደብዳቤ ከአሜሪካ መንግሥት በቅርቡ የተላከላት በመሆኑ ስድስተኛዋ ሀገር ለመሆን መቻሏን ሚኒስትሩ ገልፀዋል። በጨርቃጨርቅ አልባሳት ምርት የተሰማሩ ባለሀብቶችም ህጋዊውን መስመር ተከትለው ምርቶቻቸውን መላክ እንዲጀምሩ ጥሪ አስተላልፈዋል። ሚኒስትሩ ስለተገኘው ልዩ ዕድል ሲያብራሩ በመጀመሪያ ደረጃ አጎዋ ሰላሳ አራት የአፍሪካ አገሮች 6ሺህ500 የሚሆኑ ልዩ ልዩ ምርቶችን እስከ መስከረም 2008 እ.ኤ.አ ድረስ ከቀረጥና ከኮታ ነፃ ወደአሜሪካ ገበያ አስገብተው እንዲሸጡ የሚያስችል የገበያ ዕድል መሆኑን ጠቅሰው ከእነዚህ ሀገሮች ውስጥ ሃያስምንት የሚሆኑ ሀገሮች ደግሞ የበለጠ ደሃና (ገቢያቸው በዓመት ከ1ሺ500 ዶላር) ያነሰ በመሆኑ ልዩ ዕድል እንደተሰጣቸው አመልክተዋል።</p>

<p>ይህ ልዩ ዕድል ለሌሎች ሀገሮች ያልተፈቀደ ሲሆን ለሃያ ስምንቱ ሃገሮች ግን ከላይ ከተፈቀደው ዕድል በተጨማሪ በመጀመሪያዎቹ አራት ዓመታት ማለትም እስከ 2004 እ.ኤ.አ የጨርቃ ጨርቅ አልባሳትን ከቀረጥ ነፃ እና ያለኮታ እንዲያስገቡ የተፈቀደ መሆኑንም አስገንዝበዋል።</p>

<p>የአጎዋ ዕድል በአራት መሰረታዊ ነጥቦች ላይ የተመሰረተ ሲሆን ሰላሳ አራት የአፍሪካ ሀገሮች ምርቶቻቸውን ከቀረጥና ከኮታ ነፃ ወደአሜሪካ ገበያ እንዲያስገቡ የገንዘብ ምንጭ የሆኑ የአሜሪካ ድርጅቶች እገዛ እንዲያደርጉ ቴክኒካል (ሙያዊ) እገዛ እና የአሜሪካ አፍሪካ የንግድና ኢኮኖሚ ትብብር ፎረም እንደሚገኙበት ታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 2 ቀን 1993</a></p>

</body>
</html>	
