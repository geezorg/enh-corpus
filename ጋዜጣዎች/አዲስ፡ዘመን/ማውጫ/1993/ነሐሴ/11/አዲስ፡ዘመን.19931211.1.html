<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና ወንጀል በተጠረጠሩ ግለሰቦች ጉዳይ ላይ ተጨማሪ ቀጠሮ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሙስና ወንጀል በተጠረጠሩ ግለሰቦች ጉዳይ ላይ ተጨማሪ ቀጠሮ ተሰጠ</h1>


<p>ፖሊስ በሙስና ወንጀል በተጠረጠሩት በአቶ ስዬና በሌሎች ተጠርጣሪ ግለሰቦች ላይ ያቀረበው ተጨማሪ የአሥራ አራት ቀናት የምርመራ ጊዜ የፌዴራሉ ጠቅላይ ፍርድ ቤት ጉዳዩን መርምሮ ፈቀደ።</p>

<p>ፍርድ ቤቱ ትናንት ባስቻለው ችሎት ተጨማሪ የማጣሪያ ምርመራ እንዲካሄድ የፈቀደው አቶ ስዬ አብርሃ፣ አቶ አሰፋ አብርሃ፣ አቶ ቢተው በላይ በግል ለፍርድ ቤቱ የሕሊና ዳኝነት እንዲሰጣቸው የጠየቁትን እንዲሁም የአቶ አባተ ኪሾና የሌሎችን ተጠርጣሪ ግለሰቦች ጠበቆች ያቀረቡትን የሕግ ክርክር ካዳመጠ በኋላ ነው።</p>

<p>ፖሊስ በበኩሉ ተጠርጣሪዎች በነፃ እንለቀቅ ጠበቆቻቸው ደግሞ በዋስ ይፈቱ ብለው ያቀረቡትን ጥያቄ በመቃወም ግለሰቦቹ በቤተሰብ ትስስር በተለይም ረቀቅ ባለና በተወሳሰበ የሙስና ወንጀል የተሳተፉ በመሆናቸው ምመራውን ከባድ አድርጎታል ብሏል። በተጨማሪም ፍርድ ቤት በአጫጭር ቀጠሮ ስንመላለስም በምርመራ ሥራው ላይ የመቆራረጥ ሁኔታም በመድረሱ ጉዳዩ እንዲጓተት አድርጓል ሲል ምክንያት አቅርቧል።</p>

<p>ፖሊስ የቴክኒክ ምርመራ እንዲያጣራ የጹሑፍ ትርጉም ሥራ እንዲያከናውንና ሌሎች ማስረጃዎች ለማቅረብ እንዲያስችለው ያመለከተውን ተጨማሪ ጊዜ ተጠርጣሪዎችና ጠበቆቻቸው ችሎት እንዳይቀበል ተቋውመዋል። ችሎቱ የአቶ ስዬ አብርሃን የአቶ ቢተው በላይን፣ የአቶ አባተ ኪሾንና የሌሎች በሙስና የተጠረጠሩ ግለሰቦችን ጉዳይ ለመመልከት ለነሐሴ 24 ቀን ቀጠሮ ይዟል። ምርመራውን መግታት አግባብ አለመሆኑን ችሎቱ ገልጾ ፖሊስ በአቶ ቢተው በላይና በአቶ አሰፋ አብርሃ ላይ በሁለት መዛግብት የጀመረውን የምርመራ ሥራ በነሐሴ 24 ቀን 1993 ዓ.ም ለመጨረሻ ጊዜ አጠናቆ ለማቅረብ የጠየቀውን ተጨማሪ ቀናት ፈቅዷል።</p>

<p>በአቶ አባተ ኪሾና በሌሎች ተጠርጣሪዎች የቀረበውን ተጨማሪ የምርመራ ጊዜ በተመሳሳይ ሁኔታ እንዲጣራ ችሎቱ ትዕዛዝ ሰጥቷል። በሌላ በኩል ደግሞ ንብረታችን ያለአግባብ ታግዶብናል ያሉ የዘጠኝ ድርጅቶችን ጉዳይ የፀረ ሙስና ኮሚሽን ለሰጠው መለስ የመልስ መልስ የተቀበለ ሲሆን በድርጅቶቹ የመልስ መልስና በዚህ ላይ የሚቀርብ የተቃውሞ መልስ ለማየት ለተመሳሳይ ቀን ቀጥሯል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ነሐሴ 11 ቀን 1993</a></p>

</body>
</html>	
