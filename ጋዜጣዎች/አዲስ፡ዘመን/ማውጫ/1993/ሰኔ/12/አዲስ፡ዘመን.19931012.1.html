<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመከላከያ ኃይላችን ከፍተኛ አመራር ከሙስናና ፀረ ዴሞክራሲያዊ አሰራር የፀዳ እንዳልነበረ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመከላከያ ኃይላችን ከፍተኛ አመራር ከሙስናና ፀረ ዴሞክራሲያዊ አሰራር የፀዳ እንዳልነበረ ተገለጸ</h2>


<p>በሥርዓታችን ላይ ተደቅነው የነበሩት የሙስናና ፀረ ዴሞክራሲያዊ አደጋዎች በመከላከያ ኃይላችን ውስጥ በተለያዩ ደረጃዎች የታዩና በከፍተኛ አመራር ላይ ያሉ አካላትም ከህወሓት አንጃዎች ጋር የሚተሳሰሩባቸው ገመዶች መሆናቸውን አመራር ላይ የሚገኙ ከፍተኛ መኮንኖች ገለጹ።</p>

<p>ከፍተኛ መኮንኖቹ ትናንት በሀገር መከላከያ ሚኒስቴር ተገኝትው በሀገሪቱ ወቅታዊ ሁኔታ ላይ ከጋዜጠኞች ጋር ባደረጉት ቃለ ምልልስ ሙስናና ፀረ ዴሞክራሲያዊ አካሄድ በሥርዓቱ ውስጥ የታዩና በየደረጃው ያሉ እስከሆነ ድረስ የመከላከያ ኃይላችን ከፍተኛ አመራር ከዚህ የፀዳ ነው ብሎ መናገር አይቻልም ብለዋል።</p>

<p>በከፍተኛ አመራር ላይ የሚገኙና ከሲቪል ተቋማትም ሆነ ከመንግሥት ባለሥልጣናት ጋር በሚኖራቸው ግንኙነት ሳቢያ በዚህ የሙስና ድርጊት ውስጥ የተነካኩ አባላት መኖራቸውን ጠቁመው በመከላከያ ኃይላችን ውስጥ በተለያዩ ደረጃዎች የተፈፀሙ የሙስና ወንጀሎችን ለማጣራት አንድ ኮሚቴ መደራጀቱንና እንቅስቃሴ መጀመሩን ገልጸዋል። ኮሚቴው ሥራውን እንዳጠናቀቀ ወንጀለኞቹን ለሕግና ለህዝብ ማቅረቡ እንደማይቀርም አስታውቀዋል።</p>

<p>ከሙስና ወንጀል በተጨማሪም ፀረ ዴሞክራሲያዊ አስተሳሰብን የሚያራምዱና በሰራዊቱ መካከል ግልጽ አሰራር እንዳይሰፍን ሃሳብን በነፃ ማንሸራሸር እንዳይኖር የሚያደርጉ እንደነበሩ አመልክተዋል። የመከላከያ ሠራዊታችን ሕገ መንግሥታዊ ግዴታውን ለመወጣት ጠንካራ እምነት ሊኖረውና በመካከሉ ነፃ አስተሳሰብ ሊሰፍን ይገባል ያሉት እነዚሁ ከፍተኛ መኮንኖች ፀረ ዴሞክራሲያዊ አስተሳሰብ ያላቸውን ሰዎች ከአመራሩ ማንሳትና ለሥራ የሚያነሳሳ ሁኔታ መፍጠር ተገቢ ሆኖ መገኘቱን ተናግረዋል።</p>

<p>በሰራዊቱ ውስጥ ዓይነተኛ ሚና የነበራቸውና ነገር ግን ከአዲስ አስተሳሰብና ለውጥ ጋር ሊራመዱ የማይችሉ የአመራር አባላት ከቦታው እንዲነሱ በመደረጉ አንዳንድ ወገኖች በተለይም ከህወሓት ተገንጥሎ የወጣው ቡድን አባላት የመከላከያ ኃይላችን የተዳከመ አድርገው እንደሚያስወሩ ጠቁመዋል። አያይዘውም አገራችን ሠራዊቱን በአዲስ አስተሳሰብና ለውጥ አቅጣጫ የበለጠ አቅምና ብቃት እንዲኖረው ማድረግ የሚችሉ ከፍተኛ መኮንኖች ያፈራችና ያዘጋጀች በመሆኗ የመዳከም ስጋት ፈፅሞ ሊኖር እንደማይችልም አረጋግጠዋል።</p>

<p>በህወሓት አመራር መካከል የተፈጠረው መከፋፈል በመከላከያ ሠራዊታችን ውስጥ ያስከተለው ችግር እንደሌለ አመልክተው በሠራዊቱ ውስጥ እንዲህ ዓይነት ሁኔታ ሊከሰት የሚችለው በራሱ አመራርና አደረጃጀት ላይ ችግር ሲፈጠር ብቻ ነው ብለዋል። እንደመኮንኖቹ ገለጻ ሠራዊቱን ምንም ሰው የትኛውም ድርጅት የራሱ በትር አድርጐ ሊጠቀምበት አይችልም። ከሻዕቢያ ጋር የተካሄደውን ውጊያ የመራነው እኛ ነን። እኛን ስላጣ ተከፋፍሏል የሚል አስተሳሰብ የሚያራምዱትም ለራሳቸው መጠቀሚያ ለማድረግ ሞክረው ያልተሳካላቸው አንጃዎች ናቸው ብለዋል።</p>

<p>ሠራዊቱ ከሚጠበቅበት ሕገ መንግሥታዊ ግዴታ ውጭ ለተወሰነ ቡድን ዓላማ እንዲሰለፍ የማድድረግ ሙከራ እንደነበረ ገልጸው ይህን ለማድረግ የሚሞክርን አመራር በማግለል ጥንካሬውን ይዞ እንዲቀጥል ምቹ ሁኔታ መፈጠሩንም አስረድተዋል። የመከላከያ ሠራዊታችን በሌላ ወገን የሚጐተት ሳይሆን በራሱ እያሰበ የሚሄድ ልምድ ያለው ነው ያሉት እነዚሁ ከፍተኛ መኮንኖች በጉልበት ሕገ መንግሥታዊ ሥርዓቱን ሊቀይር የሚመጣ ኃይል እስከሌለ ድረስ ግለሰቦችና ቡድኖች የሚያነሷቸውን ፖለቲካዊ ቀውሶች የሚያባብስ እንዳልሆነም አስታውቀዋል። የሠራዊቱ የበላይ አመራር አባላት ኢህአዴግ ባዘጋጀው ሰነድ ላይ ስለመወያየታቸው ከጋዜጠኞች ለቀረበላቸው ጥያቄ በሰጡት ምላሽ ሠራዊቱ የሕገ መንግሥታዊ ሥርዓቱን ጉዞና አቅጣጫ የሚያሰናክሉ አደጋዎችን የመከላከል ኃላፊነት እንዳለበትና ይህን ኃላፊነት በብቃት ለመወጣት አስቀድሞ የሥርዓቱን ጉዞ አቅጣጫ የሚጠቁመውን ሰንድ ማወቅ እንደሚኖርበት አመልክተዋል። አያይዘውም ከፍተኛ የመንግሥትና የሕዝብ አደራ የተጣለበት ይህ የመከላከያ ሠራዊት እንደሠራዊት ብቻ ሳይሆን እንደዜጋም በሀገሪቱ ወቅታዊ ሁኔታ ላይ መወያየት መብቱም ግዴታውም መሆኑን አስምረውበታል።</p>

<p>ከሻዕቢያ ጋር የተካሄደው ጦርነት በኢትዮጵያ አሸናፊነት መጠናቀቁንና አንፀባራቂ ድል መመዝገቡን ጠቁመው፣ ለዚህ አንፀባራቂ ድል መገኘት የሕዝቡ ድጋፍ የሠራዊቱ ብቃትና የመንግሥት አመራር ወሳኝ አስተዋፅዖ ማበርከቱን የገለጹት እነዚሁ ከፍተኛ መኮንኖች ከህወሓት አመራር የወጣው አንጃ ግን ከብቁ አመራር ጋር ተያይዞ ለአሸናፊነት የሚያበቃ የውጊያ አስተሳሰብ እንዳልነበረውም ተናግረዋል። ከፍተኛ መኮንኖቹ አያይዘውም አፈንጋጩ ቡድን ሻዕቢያ የተደመሰሰው በእኛ አመራር ነው ማለቱ የሕዝብን ታሪክ መንጠቅና ማደናገር ካልሆነ በስተቀር ለድል የሚያበቃ አመራር ለመስጠት የቻለ እንዳልሆነ በማዕከልና በግንባር የነበረው አመራር የሚያውቀው ሐቅ ነው ብለዋል።</p>

<p>በአሁኑ ወቅት መከላከያ ሠራዊታችን እንደሀገር መከላከያ ሠራዊትነቱ ከሕዝቡና ከመንግሥት የተቀበለውን ሕገ መንግሥታዊ ሥርዓቱን የመጠበቅ አደራ ለመወጣት በሚያስችል አቅም ላይ እንዳለ አመልክተው በተለያዩ አጋጣሚዎች የኢትዮጵያን ሉዓላዊነት ለመፃረርና ሕገ መንግሥታዊ ሥርዓት ለመፈታተን የሚሹ ኃይሎችን ለመከላከል ዝግጁ መሆኑን አረጋግጠዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 12 ቀን 1993</a></p>

</body>
</html>	
