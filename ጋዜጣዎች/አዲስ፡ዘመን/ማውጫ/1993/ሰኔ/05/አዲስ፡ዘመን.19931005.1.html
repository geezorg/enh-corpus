<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቶ ስዬ አብርሃ በዋስትና የመለቀቅ ትዕዛዝ ለጊዜው ታግዶ እንዲቆይ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአቶ ስዬ አብርሃ በዋስትና የመለቀቅ ትዕዛዝ ለጊዜው ታግዶ እንዲቆይ ተወሰነ</h1>


<p>በትናትናው ዕለት ያስቻለው የፌዴራል ከፍተኛ ፍርድ በት አንደኛ ወንጀል ችሎት ከምርመራ ማስተባበሪያ ወአና ክፍል የቀረበለትን የይግባኝ ጥያቄ ተቀብሎ የአቶ ስዬ አብርሃ በዋስትና የመለቀቅ ትዕዛዝ ለጊዜው ታግዶ እንዲቆይ መወሰኑን የፌዴራል ፖሊስ የምርመራ ማስተባበሪያ ዋና ክፍል አስታወቀ። የአቶ ቢተው በላይ ጉዳይም የአስር ቀን የጊዜ ቀጠሮ ተሰጠ።</p>

<p>የፌዴራል ፖሊስ የምርመራ ማስተባበሪያ ዋና ክፍል ማምሻውን እንዳስታወቀው የፌዴራል ከፍተኛ ፍርድ ቤት አንደኛ ወንጀል ችሎት ይግባኝ ባይ የምርመራ ማስተባበሪያ ዋና ክፍልና በመልስ ሰጭ አቶ ስዬ አብርሃ መካከል የእስር ፍርድ ቤት መልስ ሰጭ በዋስ ከእስር እንዲፈቱ የሰጠው ውሳኔ ከዚሁ ፍርድ ቤት የተለየ ትዕዛዝ እስኪሰጥ ድረስ ሳይፈጸም ታግዶ እንዲቆይ አዟል።</p>

<p>ይህ በዚህ እንዳለ በሙስና ወንጀል የተጠረጠሩትን የአቶ ቢተው በላይ ጉዳይ ለማየት ትናንት የተሰየመው የፈዴራሉ የመጀመሪያ ፍርድ ቤት አንደኛ ችሎት ፖሊስ ይቀረኛል የሚለውን መረጃ እንዲያቀርብ የአስር ቀን የጊዜ ቀጠሮ ሰጠ። የተጠርጣሪው ጠበቃ በበኩላቸው የፌዴራል ፖሊስ ውክልና ሳይኖረው የክልሎችን ጉዳይ መመርመር አይችልም በማለት የመቃወሚያ ክስ አቅርበዋል።</p>

<p>እንዲሁም የፌዴራሉ ፖሊስ የክልሎችን ጉዳይ ለማየት ህጋዊ ስልጣን ስለሌለውና የጊዜ ቀጠሮም ሊሰጥ ስለማይገባው የተጠርጣሪው የዋስ መብት ይጠበቅ ሲሉ ጠበቃው ፍርድ ቤቱን ጠይቀዋል። የፌዴራሉ ፖሊስ በበኩሉ በጠቅላይ ሚኒስትር ጽህፈት ቤት አማካይነት ለደቡብ ህዝቦች ክልል ከተመደበው በጀት ውስጥ ፈሰስ መደረግ የሚገባው አለመፈጸሙንና ግለሰቡም ከዚህ ጋር በተያያዘ በማይመለከታቸው ጉዳይ ውስጥ ገብተው ስለመገኘታቸው ጥርጣሬ መኖሩን ገልጿል። የፌዴራሉ ፖሊስ አያይዞም ተጠርጣሪው በዋስ ቢለቀቁ ማስረጃዎች ሊጠፉ ስለሚችሉ ፍርድ ቤቱ የጊዜ ቀጠሮ ይሰጠኝ በማለት ጠይቋል።</p>

<p>የተጠርጣሪው ጠበቃም ፖሊስ ማስረጃው በሕጉ እያለ ጊዜ ይሰጠኝ የሚል አግባብነት ስሌለው ተጠርጣሪው በዋስ ይለቀቁልኝ ሲል ፍርድ ቤቱን ጠይቋል።</p>

<p>የፈዴራሉ የመጀመሪያ ደረጃ ፍርድ ቤት አንደኛ ችሎት በበክሉ የአቶ ቢተው በላይ ጠበቃ ጉዳዩ ከፌዴራል ፖሊስ ስልጣን ውጪ ነው በማለት ቢያቀርቡም ድርጊቱ በአዲስ አበባ ክልል ለመፈጸሙ የሚያሳዩ ማስረጃዎች ስለተገኙ ጉዳዩን ለማየት ለሰኔ 14 ቀን 1993 ዓ.ም ቀጠሮ ይዟል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 5 ቀን 1993</a></p>

</body>
</html>	
