<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ የሽግግር መንግሥት የልዑካን ቡድን አዲስ አበባ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሶማሊያ የሽግግር መንግሥት የልዑካን ቡድን አዲስ አበባ ገቡ</h1>


<p>በሶማሊያ የሽግግር መንግሥት ምክትል ጠቅላይ ሚኒስትር ሚስተር ኦስማን ጃማ ዓሊ የሚመራ አስራ አንድ አባላት የሚገኙበት ከፍተኛ የልዑካን ቡድን ትናንት አዲስ አበባ ገባ።</p>

<p>የውጭ ጉዳይ ሚኒስቴር ቃል አቀባይ እንዳስታወቀው የልዑካን ቡድኑ በሶማሊያ ዘላቂ ሰላምን ለማምጣት በሚቻልበት ሁኔታ ላይ ከኢትዮጵያ ከፍተኛ ባለሥልጣናት ጋር ይነጋገራል። ቡድኑ ማምሻውን ከውጭ ጉዳይ ሚኒስትር ስዩም መስፍን ጋር ውይይቱን እንደሚጀምርም ቃል አቀባዩ አስታውቀዋል።</p>

<p>በጅቡቲው የአርታ ጉባዔ የሶማሊያ ሁሉም ተቀናቃኝ ወገኖች እስካልታቀፉ ድረስ በዚያች አገር ዘላቂ ሰላም ለማምጣት አዳጋች መሆኑን የምስራቅ አፍሪካ የልማት በይነ መንግሥታት (ኢጋድ) የመሪዎች ጉባዔ በደረሰበት ውሳኔ መሰረት ኢትዮጵያ በሶማሊያ ከሚገኙ ሁሉም ወገኖች ጋር እንደምትሰራ ቃል አቀባዩ ገልጿል። በአዋሳ ስብሰባውን አድርጎ የነበረው የሶማሊያ የእርቅና የመልሶ ማቋቋም ካውንስልም በአሁኑ ወቅት አዲስ አበባ እንደሚገኝ ቃል አቀባዩ ጠቅሶ፣ ሁለቱም ወገኖች ለየብቻ ከኢትዮጵያ ባለሥልጣናት ጋር እየተወያዩ መሆኑን አመልክቷል።</p>

<p>የሶማሊያ የሽግግር መንግሥት የልዑካን ቡድን አባላትና የሶማሊያ የእርቅና የመልሶ ማቋቋም ካውንስል ፊት ለፊት ተገናኝተው ይነጋገራሉ ወይ ተብሎ ቃል አቀባዩ ለቀረበላቸው ጥያቄ እስካሁን የሚታወቅ ነገር አለመኖሩንና ውጤቱ ወደፊት እንደሚጠበቅ አስታውቋል።</p>

<p>በዚያች አገር ሰላም ለማምጣት ኢትዮጵያ በክፍለ አህጉሩ መጫወት ከሚገባት ትልቅ ሚና አኳያም ከጎረቤት አገሮች ጋር ተባብራና ተመካክራ እንደምትሰራም ቃል አቀባዩ አመልክቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 7 ቀን 1993</a></p>

</body>
</html>	
