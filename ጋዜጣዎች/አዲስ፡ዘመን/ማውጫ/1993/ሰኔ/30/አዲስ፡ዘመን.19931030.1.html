<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሕኣዴግ ምክር ቤት ስብሰባ መጠናቀቁን ጽ/ቤት አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢሕኣዴግ ምክር ቤት ስብሰባ መጠናቀቁን ጽ/ቤት አስታወቀ</h1>


<p><span class="underline">የሽግግር መንግሥቱም ሆነ የኢፌዴሪ መንግሥት የተከተሉት አቅጣጫ የኢትዮጵያን ብሔራዊ ጥቅም ያሰከበረ እንደበር ተገለፀ</span></p>

<p>(ዋኢማ)፦ የኢሓዴግ ምክር ቤት ከሰኔ 11 ቀን ጀምሮ ያካሄደው መደበኛ ስብሰባ ከትናንት በስቲያ በተሳካ ሁኔታ መጠናቀቁን የምክር ቤቱ ጽሕፈት ቤት ማምሻውን አስታወቀ።</p>

<p>ምክር ቤቱ በኢህአዴግ የ10 ዓመት ጉዞ ላይ ያካሄደውን ግምገማ በተመለከተ የደረሰባቸውን ድምዳሜዎች በየወቅቱ በመገናኛ ብዙኋን ለሕዝብ ያስታወቀ ሲሆን በመጨረሻዎቹ ቀናት በኢትዮ-ኤርትራ ግንኙነትና በወረራው አመካከት ላይ አትኩሮ ተወያይቷል።</p>

<p>በዚህ መሠረት ባለፉት አሥር ዓመታት ኢሕኣዴግ ወሳኝ ሚና የተጫወተበት የሽግግር መንግሥትም ሆነ የኢፌዴሪ መንግሥት በኢትዮ-ኤርትራ ግንኙነት ላይ የተከተሉት አቅጣጫ የኢትዮጵያን ብሔራዊ ጥቅም ለማስከበር ያለመ እንደነበር ምክር ቤቱ አረጋግጧል።</p>

<p>ምንም እንኳ ኤርትራን የሚመራው መንግሥት የሚመራበት መርሕ በኤርትራ ሕዝብና የተፈጥሮ ሃብት የማይተማመን በጎረቤት አገሮች ትከሻ ለመክበር ያለመ ቢሆንም ሀገራችን ከዚህ በተለየ አኳኋን የምትመራበት ዴሞክታሲያዊ ህገ-መንግሥትና የኢትዮጵያ ፌዴራላዊ መንግሥት በተከተለው ፖሊሲ የኤርትራ መንግሥት ጥገኛና መጣጭ ፍላጎት ሊከሽፍ ችሏል።</p>

<p>የኢህአዴግ ምክር ቤት የኤርትራ መንግሥት ወደ ጦርነት አማራጭ እንዲገባ ያደረገው ዋነኛ ምክንያት ይህ የጥገኝነትና በሌሎች ትከሻ የመክበር ሕልሙ በመንግሥታችን ብርቱ ጥረት ሊሳካ ባለመቻሉ እንደሆነ ከማረጋገጡም በላይ ኢሕኣዴግ የኢፌዴሪ መንግሥትና መላ ሕዝባችን ባካሄዱት ርብርብና የመከላከያ ሠራዊታችን ከመንግሥት ባገኘው ትክክለኛ አመራር ብቃቱን አዳብሮ ወረራውን በሚያኮራ ርምጃው ለመቀልበስ የቻለ መሆኑን አረጋግጧል።</p>

<p>በዚህ ረገድ ከኢሕኣዴግ ያፈነገጠው አንጃ የመንግሥትን የሕዝብንና የመላከያ ሠራዊታችን ድል ለማንኳሰስና የራሱን ዝቅጠት ለመሸፈን ያናፍሳቸው የነበሩ ጉዳዮች ሁሉ መሠረተ ቢስ መሆናቸውን ምክር ቤቱ በድጋሚ አረጋግጧል።</p>

<p>የተሀድሶ ንቅናቄውን በተመለከተም አንጃው አፈንግጦ በወጣበት ጊዜ በተወሰኑ የአመራር አባላት ዘንድ የተሳሳተ አዝማሚያ ተከስቶ የነበረ ቢሆንም ይህ በወቅቱ በመስተካከሉ የተጀመረው የተሀድሶ እንቅስቃሴ በአባል ድርጅቶችና በመላው የኢሕኣዴግ አባላት ዘንድ የአቋም አንድነት እያረጋገጠ በተሳካ ሁኔታ በመቀጠል ላይ መሆኑን ምክር ቤቱ አረጋግጧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 30 ቀን 1993</a></p>

</body>
</html>
