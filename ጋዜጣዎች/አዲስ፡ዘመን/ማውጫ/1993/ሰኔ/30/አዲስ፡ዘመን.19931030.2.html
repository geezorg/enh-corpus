<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በድንበር ጉዳይ ላይ ያላትን የይገባኛል ጥያቄ ሰነድ ለኮሚሽኑ አቀረበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢትዮጵያ በድንበር ጉዳይ ላይ ያላትን የይገባኛል ጥያቄ ሰነድ ለኮሚሽኑ አቀረበች</h1>


<p>(ኢዜአ)፦ ኢትዮጵያ በኔዘርላንድ ዘሄግ ላይ ተቋቁሞ ሥራውን በማካሔድ ላይ ለሚገኘው ለኢትዮጵያና ለኤርትራ የድንበር ኮሚሽን በድንበር ጉዳይ ላይ ያላትን የይገባኛል ጥያቄ እስከ ማስረጃው የያዘ ሰነድ ሰሞኑን ማስረከቧን ውጭ ጉዳይ ሚኒስቴር አስታወቀ።</p>

<p>የካሳ ጉዳዩች ሂደት ሊከተል የሚገባውን ሥነ-ሥርአት የያዘ ጽሑፍ ደግሞ ለካሳ ኮሚሽኑ ማቅረቡ ገለጸ።</p>

<p>ዘ-ሔግ ላይ ከሰኔ 24 እስከ 26 1993 በተካሄደው የካሳ ኮሚሽን ስብሰባ ላይ ተገንተው የተመለሱት በውጭ ጉዳይ ሚኒስቴር የሕግ ጉዳዮች ዳይሬክተር አቶ ሰይፈ ሥላሴ ለማ ትናንት እንደገለጹት የካሳ ጉዳዮች ሂደት አቀራረብ ምን ሥርአት መከተል እንደሚኖርበት ከሁለቱም ወገኖች እስከ ሰኔ 8ቀን 1993 እንዲቀርብ በተወሰነው መሠረት ኢትዮጵያ ጽሑፉን ያቀረበችው በጊዜ ገደቡ ውስጥ ነው።</p>

<p>የካሳ ኮሚሽን ለሦስት ቀናት ባስቻለው በዚሁ ችሎት ላይ ጉዳዮች ሂደት አቀራረብ ምን ሥርዓት መከተል እንደሚኖርበት ሁለቱም ወገኖች ባቀረቡዋቸው ጽሑፎች ላይ ክርክርና ውይይት የተካሄደ መሆኑን አቶ ሰይፈሥላሴ አመልክተዋል።</p>

<p>ኮሚሽኑ የሚደርስበትን ውሳኔም ለሁለቱም ወገኖች በቅርቡ እንደሚያሳውቅ አቶ ሰይፈሥላሴ ጠቅቁመው በቀጣዩም ውሳኔ ባገኘው ሥነ ሥርዓት መሠረትም ዝርዝር የሆኑት የካሳ ጥያቄዎች ለኮሚሽኑ እስከ ታኋሣሥ 3 ቀን 1994 እንደሚቀርቡ አስረድተዋል።</p>

<p>የካሳ ጉዳዮች ሂደት አቀራረብ ምን ሥርአት መከተል እንደሚኖርበት የቀረበው ጽሑፍና የተካሄደው ክርክር የካሳ አቀራረብን የአደረጃጀት ሥርአት ለኮሚሽኑ የካሳ ጥያቄዎች የሚቀርብበት የጊዜ ገደብ የካሳው ዓይነትን የሚመለከቱ ጉዳዮች እንደሚገኙበት አምልክተዋል፡</p>

<p>ካሳ የሚያሰጠው ጉዳይ ከየትኛው ዓለም አቀፍ ዘርፍ ውስጥ እንደሚያርፍ የኮሚሽኑ የስልታን ዘመን የሚመለከተው የግችቱ መነሳና መድረሳ ኮሚሽኑ ዋንኛውን ውሳኔ ከመስጠቱ በፊት ብይን የመስጠቱን መብትም መካተታቸውን ጠቅሰዋል።</p>

<p>የኢትዮጵያ ቡድን በሔግ ቆይታው ኢትዮጵያ የድንበር የይገባኛል ጥያቄዋን የያዘ ሰነድ ለኮሚሽነሩ ማስረከቧንም አቶ ሰይፈ ሥላሴ አስታውቀዋል።</p>

<p>እስከ ሰኔ 23 ቀን 1993 ሰነዱ እንደሚቀርብ በተወሰነው መሠረት ኢትዮጵያ ያቀረበችው ሰነድ ዝርዝር ማስረጃዎችንና ትንታኔዎችን የያዘ መሆኑን አስረድተዋል።</p>

<p>አቶ ሰይፈሥላሴ እንደገለጹት ኤርትራ ከሰየመቻቸው የድንበር ኮሚሽን አባላት መካከል ኢትዮጵያ የተቃወመችውን አንዱን በመቀየር ኢትዮጵያ ከሰየመቻቸው የካሳ ኮሚሽን አባላት መካከል ኤርትራ የተቃወመችውን አንዱን በመተካት ኮሚሽኖቹ ተቋቁመው ሙሉ ለሙሉ ሥራቸውን እያካሄዱ ናቸው። አንዱ የሰየመውን ሌላው የተቃወመው ከየአገሮቹ ጋር የቀረበ ግንኙነት አለው ብሎ ባመነበት ጊዜ መሆኑንም አስታውሰዋል።</p>

<p>የካሳ ኮሚሽኑ በመጋቢትና በግንቦት 1993 መደበኛ ያልሆነና በሥነ-ሥራዓቱ ጉዳዮች ላይ ያተኮረ ስብሰባ አካሂዶ ነበር።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 30 ቀን 1993</a></p>

</body>
</html>
