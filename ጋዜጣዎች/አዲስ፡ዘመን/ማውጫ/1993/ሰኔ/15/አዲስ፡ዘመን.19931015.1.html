<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአብዮታዊ ዴሞክራሲ ኢኮኖሚያዊ ዓላማ ካፒታሊዝም መሆኑ በድጋሚ ተረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአብዮታዊ ዴሞክራሲ ኢኮኖሚያዊ ዓላማ ካፒታሊዝም መሆኑ በድጋሚ ተረጋገጠ</h1>


<p>ካፒታሊዝምን መገንባት የአብዮታዊ ዴሞክራሲያዊ ኢኮንሚያዊ ዓላማ መሆኑ በድጋሚ መረጋገጡን የኢህአዴግን የ10 ዓመት ትግል ለመገምገም አዲስ አበባ በተሰየመው ስብሰባ ላይ ተገለጸ።</p>

<p>የስብሰባው ቃል አቀባይ ትናንት በሰጤው መግለጫ ኢትዮጵያ የምትከተለው የካፒታሊዝም ወይም የከበርቴው ሥርዓት ግንባታ መሆኑን በኢህአዴግ የ1987 ዓ.ም የአዋሳ ጉባዔ ላይ በማያሻማ ሁኔታ መጠቀሱን አውስቶ አሁንም የኢህአዴግ ኢኮኖሚያዊ ዓላማ ካፒታሊዝምን መገንባት መሆኑን ዳግም አረጋግጧል።</p>

<p>በመሆኑም የኢህአዴግ የኢኮኖሚ ልማት ስትራቴጂ ገጠርንና አርሶ አደሩን ማዕከል ያደረገ ሁሉም የልማት ኃይሎች የሚሳተፉበትና ሰፊው ህዝብ በየደረጃው ተጠቃሚ የሚሆንበት ፈጣን ዕድገት የሚያስመዘግብ እንደሚሆን በስብሰባው እንደተሰመረበት ቃል አቀባዩ አመልክቷል። በዚህም ወሳኙ ሚና የሕዝብና የባለሀብቱ ሆኖ መንግሥት የምሰረተ ልማት አውታሮችን በመዘርጋት ቁጥጥርንና ክትትሉን ብመአስተካከልና በልማት የተሰማራውን በክልል ዞንና ወረዳ ያለውን አመራር ጭምር የማስፈጸም አቅም ማጎልበት ላይ እንደሚያተኩርም ተጠቁሟል።</p>

<p>የኢትዮጵያ ተነፃፃሪ ኢኮኖሚ ነፃነት የሚረጋገጠውም በዚህ የኢኮኖሚ ልማት ጎድና እንደሆነና የኢህአዴግ የልማት ጎዳና ካፒታሊስት ሆኖ ገጠሩንና 85 በመቶ የሆነውን የኢትዮጵያ አርሶ አደር ማዕከል ያደረገ መሆኑን ቃል አቀባዩ ገልጿል።</p>

<p>ይህም የሀገሪቱን ከበርቴ በሰፊው የሚያሳትፍ መንግሥትም ሚናውን የሚያሳድግበትና እጅግ ወደኋላ ለቀሩ አካባቢዎች ልዩ ትኩረት የሚሰጥ ተነፃፃሪ ነፃነት ያለው እንደሆነ ተመልክቷል። ሆኖም በአባላት ውስጥ ተይዞ የነበረው የተደበላለቀ አመለካከት በወቅቱ እንዲስተካከል ባለመደረጉ አስቀድመው ተይዘው የነበሩ አስተሳሰቦች በዕለት ተዕለት ህይወት መታየት የቀጠሉበት ሁኔታ እንደነበር አስታውሶ የአመለካከት ጉዳዩን በተመለከተ ጠቃሚ ውይይት መካሄዱን ገልጿል።</p>

<p>ይኸው ሰኔ 11 ቀን የተጀመርው የግምገማ ስብሰባ በበርካታ ርዕሶች ላይ እንደሚወያይ ቃል አቀባዩ ያስታወቀ ሲሆን ከነዚህ ውስጥ የአብዮታዊ ደሞክራሲ ምንነት በኢህአዴግ የተከሰቱ ችግሮችና የዝቅጠጥ ዝንባሌዎች እንደዚሁም የሥራ አሰፃሚው የ10 ዓመት ግምገማ ይገኙባቸዋል። በመጀመሪያው አጀንዳ ዙሪያ የአብዮታዊ ዴሞክራሲ ታሪካዊ ሂደትና አሁን ኢህአዴግ የደረሰበት ደረጃ በሪፖርት ቀርቦ ሰፊ ውይይት ተካሂዶበታል።</p>

<p>በቀረቡት ገለፃዎች ኢህአዴግ በትጥቅ ትግሉ ዘመን ያቀፋቸው ኃይሎች በዋነኝነት ይከተሉት የነበረው ርዕዮተ ዓለም ትግሉን ከጫፍ ለማድረስ ወሳኝ ሚና መጫወቱ ተወስቷል። ይህ ፕሮግራም በኢትዮጵያ ተንሰራፍቶ የነበረውን ወታደራዊ አምባገነን መንግሥት በመገርሰስና በሀገራችን ለመጀመሪያ ጊዜ በቀጥታና በሕዝቡ ተሳትፎ የፀደቀ ሕገ መንግሥታዊ ሥርዓት ለመገንባት ያስቻለ መሆኑም ተጠቅሷል።</p>

<p>ይሁንና ከአዲሱ ዓላማዊና ሀገራዊ ሁኔታ ጋር መጣጣምንም የሚጠይቅ እንደነበርና ይህም ከ1987 ዓ.ም በፊት በነበሩት ዓመታት በተካሄደ መለስተኛና ጥልቀት ያልነበራቸው ውይይቶች አማካኝነት የተፈፀመ እንደነበር በግምገማው መታየቱን ቃል አቀባዩ አመልክቷል።</p>

<p>የሚቀጥለው ውይይት የአብዮታዊ ዴሞክራሲ ፖለቲካዊ ዓላማ በሚል ርዕስ ላይ እንደሚሆን ቃል አቀባዩ ጨምሮ አስታውቋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 18 1993</a></p>

</body>
</html>	
