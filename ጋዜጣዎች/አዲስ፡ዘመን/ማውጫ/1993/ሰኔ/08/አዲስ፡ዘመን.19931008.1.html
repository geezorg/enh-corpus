<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሲህዴድ አቶ አባተ ኪሾን ጨምሮ አምስት ከፍተኛ የአመራር አባላቱን ከማዕከላዊ ኮሚቴ አስወገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሲህዴድ አቶ አባተ ኪሾን ጨምሮ አምስት ከፍተኛ የአመራር አባላቱን ከማዕከላዊ ኮሚቴ አስወገደ</h2>


<p>የሲዳማ ህዝቦች ዴሞክራሲያዊ ድርጅት አቶ አባተ ኪሾን ጨምሮ የአመራር ብቃት ማነስና የሥነ ምግባር ችግሮች ታይቶባቸዋል ያላቸውን አምስት ከፍተኛ የአመራር አባላቱን አስወገደ።</p>

<p>ድርጅቱ ሊቀመንበሩን አቶ አባተ ኪሾንና ምክትል ሊቀመንበሩን አቶ ብሩ ባሌን ጨምሮ አምስቱን የአመራር አባላት ያስወገደው ከፍተኛ የአመራር አባላቱና ካድሬዎቹ ድርጅቱን ከመበስበስ አደጋ በማዳን ወደፈጣን ጎዳና ለመውሰድ በሚያስችሉ ነጥቦች ላይ በአዋሳ ከተማ ለ17 ቀናት ሰፊ ግምገማ ካካሄዱ በኋላ ነው።</p>

<p>በአመራር ብቃት ማነስና በሥነ ምግባር ችግሮች የተወገዱት እነዚህ ከፍተኛ የአመራር አባላት ስለፈጸሙት ጥፋት የመንግሥት ሕግና አሰራር በሚያዘው መሰረት መጠየቅ ባለባቸው ጉዳዮች ሁሉ እንደሚጠየቁ ካድሬዎቹና የአመራር አባላቱ በግምገማው ማጠቃለያ ላይ ባወጡት የአቋም መግለጫ አስታውቀዋል።</p>

<p>ከማዕከላዊ ኮሚቴ አባልነት የተውገዱት ሰዎች በአመራር ላይ በቆዩበት ወቅት ከሕዝብና ከመንግሥት ከተጣለባቸው አደራና ኃላፊነት ውጪ ለግላቸውና ለእነርሱ ቅርበት ላላቸው ዘመዶቻቸው የከተማ ቦታዎችን ሲቀራመቱና ሲሸጡ እንደነበር መግለጫው አስረድቷል። በፍትህ ስራ ውስጥ ጣልቃ በመግባት ሥራን በማወክና ዳኞችን የፖሊስ አዛዦችንና ዓቃብያነ ሕጐችን በማስፈራራት የግላቸውንና የዘመዶቻቸውን ጉዳይ በተፅዕኖ በማስፈፀም ፍትሕን ሲያዛቡ መቆየታቸውን አመልክቷል።</p>

<p>እንዲሁም የመንግሥት በጀትና ንብረትን በውሎ አበል፣ በዕቃ ግዢ፣ በጨረታና በሌሎች ዘዴዎች በመመዝበርና በመቀራመት በዘመዶቻቸው ስም አክሲዮን በመመስረትና የእሸት ቡና መፈልፈያ ኢንዱስትሪዎችን በማቋቋም የየራሳቸውን ካፒታል ሲያደልቡ እንደነበር የገለጹት የአመራር አባላቱና ካዴዎቹ በአጉል ጎሰኝነት ስሜት በመነሳሳት ቅርበት ያላቸውን ግለሰቦችና የሥጋ ዘመዶቻቸውን ያለችሎታቸውና ያለሙያቸው ቁልፍ በሆኑ የሥራ ቦታዎች መመደባቸው አብራርተዋል።</p>

<p>ከዚህም ሌላ ከሕግ ውጪ በኬላዎችና በፋይናንስ ጽ/ቤቶች ውስጥ በመደቧቸው ዘመዶቻቸው አማካይነት ከነጋዴዎች ጋር በመመሳጠር በርካታ የመንግሥት ገንዘብ በመመዝበር ከአቅማቸው በላይ የመኖሪያ ቪላዎችንና የንግድ ድርጅቶችን እየገነቡ የግል ጥቅማቸውን ሲያሳድዱ መቆየታቸውንም የአመራር አባላቱና ካድሬዎቹ በአቋም መግለጫቸው አስታውቀዋል። በሞቱ የመንግሥት ሠራተኞች ስም ደመወዝ እየወጣ ሲመዘበርና የልማት ማህበር ገንዘብ ሆን ተብሎ ከሕግ ውጪ ለግለሰቦች ጥቅም ሲውል የተወገዱት የአመራር አባላት በቸልተኝነት ከመመልከታቸው በተጨማሪም ባለሥልጣናትና የሥራ ኃላፊዎች የሀገሪቱን ሕገ መንግሥት በመጣስና በማዛባት ከፍተኛ ፀረ ዴሞክራሲያዊ አቋም ሲያራምዱ በዝምታ ማለፋቸውን ገልጸዋል።</p>

<p>የአመራር አባላቱና ካድሬዎቹ ለሕዝቡ ፈጣን የኢኮኖሚ ዕድገት እንቅፋት የሆኑትን ሙስና ፀረ ዴሞራሲያዊ አሰራርና በዘመድ አዝማድ የመጠቃቀም እንቅስቃሴዎችን በመግታት በቅርቡ የሚካሄደውን የዞንና የወረዳ ምክር ቤቶች አባላት ምርጫን በህብረተሰቡ ተሳትፎ በዴሞክራሲያዊ መንገድ ለማስፈጸም ተስማምተዋል።</p>

<p>ከህወሓት ማዕከላዊ ኮሚቴ ያፈነገጠውን አንጃ በማውገዝ ደኢህዴግ ኢህዴግን ለማጠናከር በጽናት እንደሚታገሉም የአመራር አባላቱና ካድሬዎቹ ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 8 ቀን 1993</a></p>

</body>
</html>	
