<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሬዝዳንት ነጋሶ ጊዳዳ ግልፅ ደብዳቤ ለኦህዴድ ማዕከላዊ ኮሚቴ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፕሬዝዳንት ነጋሶ ጊዳዳ ግልፅ ደብዳቤ ለኦህዴድ ማዕከላዊ ኮሚቴ</h1>


<p>ለኦህዴድ ማዕከላዊ ኮሚቴ<br/>
ግልጽ ደብዳቤ።</p>

<p>በሰኔ 17 ቀን 1993 በጓድ ኩማ ደመቅሳ በኩል የላኩሁት ደብዳቤ ለኮሚቴ አባላት በሙሉ እንደደረሰ ተስፋ አደርጋለሁ። በደብዳቤው ውስጥ የተቀስኳቸው አቋሞቼና ውሳኔዎቼ አሁንም እንደፀኑ መሆናቸውን ብቻ ሳይሆን እንዲያውም እየተጠናከሩ ናቸው። ይህን የምልበት ምክንያት ደብዳቤውን ልኬ የድርጅታችን ሊቀመንበር ጋር መድረሱን በስልክ ደውዬ ካረጋገጥኩኝ በኋላም የሚካሄድብኝ የውሸት ፕሮፓጋንዳ እንዲቆም እንዲደረግ የጠየቅሁት ጥያቄ ሰሚ ጆሮ አጥቶ ከእሁድ ሰኔ 17 ወዲህ እንደገና የስም ማጥፋት ዘመቻ በኢትዮጵያ ቴሌቪዥን በኩል እንዲካሄድብኝ እየተደረገ ስላለ ነው።</p>

<p>በሰኔ 15 ቀን 1993 ዓ.ም ከሰዓት በፊት (ከ5 ሰዓት ከ15 ደቂቃ በፊት) የደረስኩበት ውሳኔና እርምጃ የሕገ መንግሥታችን ምዕራፍ ሁለት አንቀጽ 10 እና ክፍል ሁለት አንቀጽ 29 እስከ 31 ላይ የተጠቀሱትን መብቶችን መጠቀም ነው እንጂ ምንም የፈፀምኩት ሕገ ወጥ ተግባር የለም። እንዳውም አላፈላጊ ውዥንበር እንዳይፈጠር ለማለት እስካሁን ጉዳዩን ወደመገናኛ ብዙሃን ወስጄ ይፋ ከማድረግ ተቆጥቤ ነበር። ይልቁንም ጉዳዩን በዜና መልክ ይፋ አድርገው በመግለጫና በቴሌቪዥን በዝግጅት የውሸትና በጣም አፍራሽ ፕሮፓጋንዳ ሲያደርጉብኝ የቆዩት ኦህዴድና ኢህአዴግ ናቸው።</p>

<p>ይህ በእኔ ላይ እስካሁን የተካሄደው የስም ማጥፋት ዘመቻ የእኔ ነው የሚእልውን ሕገ መንግሥት በመጣስም ሆነ በሕገ መንግሥቱ መሰረት ተመርጦ በሥልጣን ላይ ያለን ርዕሰ ብሔር በዚህ ዓይነት መያዝ ምን ያህል አሉታዊ ተፅዕኖና ጉዳት በኦህዴድ፣ በኢህአዴግ፣ ዴሞክራሲያዊ ሥርዓት ላይ እንዳመጣና እንደሚያመጣ መገመት ይቻላል። ለዚህም ተጠያቂው የኦህዴድና የኢህአዴግ አመራሮች ብቻ ናቸው።</p>

<p>በእኔ በኩል በሰኔ 15 ቀን 1993 ዓ.ም ለኦህዴድ ሥአኮ በጻፍኩት ደብዳበ ውስጥ እንደገለጽኩት አሁንም እንደገና ከኦህዴድ አባልነቴን ለመሳብና ከርዕሰ ብሔርነቴ ለመውረድ (ረሲግን) በቂ ምክንያቶች ቢኖሩኝም ታግሼ በኦህዴድ አባልነቴ እቀጥልበታለሁ። የርዕሰ ብሔርነት ሥልጣኔንም እስከ ተርሜ መጨረሻ እንደምቀጥልበት አስታውቃለሁ። ሆኖም ግን ከአሁንም በኋላ የውሸትና አሉታዊ ፕሮፓጋንዳ የሚቀጥልብኝ ከሆነና ሌሎች ሁኔታዎች እንደሚያስገድዱኝ ከሆነ የአሁኑን ውሳኔን የሚያስቀይረኝ ሁኔታ ሊከሰት እንደሚችል ለመግለፅ እወዳለሁ።</p>

<p>ደብዳቤዬን እዚህ ላይ ሳላቋርጥ ላነሳቸው የምፈልገው አንዳንድ ነጥቦች አሉ።</p>

<p>1. «ከአንጃው ወግኗል» ተብሎ ስለሚነዛው ወሬ በመጋቢት ወር በተካሄደው የኢህአዴግ ም/ቤት ስብሰባ መጨረሻ ላይ ለዴሞክራሲያዊ ማዕከላዊነት አስፈላጊነት ትኩረት ባለመስጠት ከህወሓት ማ/ኮ የታገዱትን የኢህአዴግ ሥአኮ አባላት አግባብቶ ለመመለስ በኦህዴድ ሥአኮበኩል የተደረገው ሙከራ (የኦህዴድ ሥአኮ አባል ነበርኩኝ አሁንም ይህ ሁኔታ መቀየሩን አላውቅም) ስህተት እንደነበረ ራሴን ሂስ ማድረጌን በስብሰባው ላይ የነበረ ሁሉ ያስታውሳል። ከዚያም በኋላ በግንቦት 30 ቀን 1993 ለኦህዴድና ለኢህአዴግ ሊቃነመናብርት በጻፍኩት ማስታወሻ ውስጥ የ«አንጃው» አባላት በሚባሉት ላይ ያሉኝን ሂሶች ገልጬ በኢህአዴግም ሆነ በህወሓት በኩል የሰዎቹ አያያዝ ላይ የታዩኝኝ አንዳንድ ኢ-ዴሞክራሲያዊ የሚመስሉኝ አካሄዶች መግለፄን አልደብቅም። ይህ ደግሞ «አንጃውን ደግፎ ነው» አያሰኝም። እነዚህ እውነታዎች ቢያንስ ቢያንስ የድርጅታችን ሊቀመንበር ለሁሉም የማ/ኮ አባላትና ካድሬዎች እንዲሁም አባላት መግለጽ ነበረበት።</p>

<p>2. «ከግምገማ፣ ከሂስና ከግለ ሂስ እንዲሁም ከማጥራት ትግል እየሸሸ ነው» ስለሚባለው ማንም አብረን የሰራን የኢህአዴግና የኦህዴድ አመራር አባል እውነታው ይህ እንዳልሆነ ያውቃል። በሰኔ 15 ቀን 1993 ዓ/ም ቢሆንም በኢህአዴግ ም/ቤት ስብሰባ ላይ መሳተፌን ከማቋረጤ በፊት ገልጬ እንደነበረው መጨረሻ ላይ በሚደረገው የኢህአዴግ ሥአኮ ግምገማና ግለ ሂስ ላይ በአስረጂነት ለመሳተፍ ፈቃደኛ መሆኔን ገልጨ እንደነበርና ይህም ምንም ፍራቻ እንደሌለኝ የሚገልጽ መሆኑን ማንም የሚረዳው ነው። አሁን ግን በኢህአዴግ በኩል የስም ማጥፋት ዘመቻ በእኔ ላይ በስፋት እየተካሄደብኝ ስላለ በግምገማውና በሂስ በግለሂስ ላይ ላለመሳተፍ እንደወሰንኩኝ ላስታውቅ እፈልጋለሁ።</p>

<p>3. «ነጋሶ በኦህዴድ ውስጥ ሙስና የለም ብሎ ይከራከራል» ስለተባለው።</p>

<p>የሃሰት ወሬ በሙስናና በፀረ ዴሞክራሲ አሰራሮች ላይ ያለኝን ጽኑ ተቃውሞና አቋም ማንም የሚያውቀው ነው። እውነታው ግልጽ እንዲሆን ለምሳሌ በተለይ ባለፈው ረቡዕ ሰኔ 13 ቀን 1993 ማታ የኦህዴድ ማ/ኮ ስብሰባ ባደረግንበት ጊዜ «በሙስና መዘፈቅን በተመለከተ ስማቸው የሚነሱ የአመራር አባላት አሉና ጉዳዩ ቢጣራ ለግለሰቦቹም ይጠቅማል። ሕዝብም በወሬ እንዳይታለል ይረዳልና ይጣራ ሁላችንም ያሉንን ንብረቶችና ገንዘብ እናስመዝግብ» ብዬ የተናገርኩት ለምን ይፋ አይሆንም።</p>

<p>4. በጣም የገረመኝ በቴሌቪዥን በቀረበው ፕሮግራም ሲመሰክሩብኝ ከቀረቡ ግለሰቦች ውስጥ እኔ በስብሰባው ላይ እያለሁ እተናግረው የነበሩት ኩማና ዳባ ብቻ ነበሩ። የቀሩት ሁሉ እኔ ከሄድኩኝ በኋላ ነው የተናገሩት ማለት (ከሰዓት በኋላ ጥዋት በ5 ሰዓት ተሩብ ስብሰባው ተቋርጦ ከሰዓት በኋላ እንደሚቀትል ተገልጾ ነበር። እስከ 7 ሰዓት ከ15 ደቂቃ ደግሞ ኩማ፣ ግርማና ዓሊ እኔ ቢሮ ነው የነበሩት) እነዚህ ሊመሰክሩብኝ የቀረቡት ግለሰቦች በሙሉ በስብሰባዎች አብሬ በተሳተፍኩበት ጊዜያት ሁሉ ከእነሱ አንድም ሰው አካሄድህ ትክክለኛ አይደለምና አስተካክል ብሎ ሂስ ያደረገኝ ወይም የመከረኝ የለም።</p>

<p>በሌላም በኩል በእነዚህ መድረኮች ሁሉ ፀረ ዴሞክራሲያዊ አካሄዶች በኢህአዴግ ሊቀመንበር ሲካሄድብኝና ሌሎችም የኢህአዴግ ም/ቤት አባላት የስድብ ውርጂብኝ ሲያካሄዱብኝ ደፍሮ ለማቆምና ለማስተካከል የሞከረ የለም። ይልቁንም፣</p>

<p>ሀ/ ኩማ በቴሌቪዥን እንደታየው ያለውን ችግር በዝርዝር አልገለጸም። ለምን እንደሆነ ባላውቅም እውነታውን ይፋ ለማድረግ ዝግጁ አይደለም።</p>

<p>ለ/ ስለዳባ አካሄድ በየመድረኮቹ አብረን የተሳተፍናቸው ሰዎች ሁሉ ስለሚያውቁ እነሱ ቢገልጹት ይሻላል፣</p>

<p>ሐ/ ንጉሤ ሰኔ 15 ቀን 1993 ማታ በአንድ ሰዓት መድረኩን በመልቀቄ ምክንያት እንደግለሰብ በጣም ሃዘን እንደተሰማው ደውሎ ነግሮኛል። አሁን በቴሌቪዥን የቀረበውን ፕሮግራም ሳይ ግን ለካ ያንለት የደወለልኝ ከሰዓት በኋላ በመድረኩ የተናገራት ነገር ህሊናውን ነክቶት ነው አሰኝቶኛል። ለማለት የምችለው «አይዞህ ለዚህ ብዬ አልቀየምህም እንደወትሮው እንደግለሰብ ወዳጅ ሆነን እንቀጥላለን። ለአንጃው ፊርማ ለመሰብሰብ ሲያደርግ የነበረው እንቅስቃሴ ስለከሸፈበት ነው ያልከው ውሸት እንደሆነች ብትገልጽ ይሻላል» የሚለውን መልዕክት ብቻ ነው።</p>

<p>መ/ ለጀማል ያለኝ መልዕክት፦ በቴሌቪዥን በተናገርከው ጥንካሬና ድፍረት መሰረት ከሁለት ሳምንት በፊት «መስመራችንን ለማጥራት በተዘጋጀው ጹሑፍ ላይ የተደረገውን ውይይት በማስመልከት ተሳታፊዎች ያደረጉት ግምገማ ሪፖርት» የሚለውን ጹሑፍ በአካል መጥተው እንደሰጠህ ለህዝብ ብትገልጽ ይህ ሰው እውነትም ተዓምኒእት ያለው ሰው ነው ለማለት ያስችላል። ይህን ሪፖርት ይፋ በማድረግ ተሳታፊዎች ስለሰጡት አስተያየቶች ለወደፊት ግልጽ መሆን አለባቸው ብለው ላነሱት ጉዳዮች ስለመድረኩ ተሳትፎና የመድረክ አመራር ሁኔታ ለአባላትና ለህዝብ ግልፅ እንድታድርግ እመክርሃለሁ የሚለውን ብቻ ነው።</p>

<p>5. በቴሌቪዥን ላይ ስለቀረበው የፕሮፓጋንዳ ዝግጅት በተመለከተ የምለው፦</p>

<p>ሀ/ በሰኔ 15 ቀን 1993 ጥዋት ስብሰባውን ትቼ እስከወጣሁበት ጊዜ ድረስ የተናገሩት ሁሉ ካለመቅረቡም በላይ የተናገርነውም ቢሆን የተናገርናቸው ዓረፍተ ነገሮች እንኳ ሳይቀሩ ተቆራርጠዋል። እውነታው በሙሉ በግልጽ እንዲታወቅ ከተፈለገ የተነገረውና ተናጋሪው በሙሉ መቅረብ አለበት፤</p>

<p>ለ/ የእኔን ቅሬታና ስሞታ ለማሳየትም ሆነ የመድረክ አመራርም ሆነ ከቤቱ የተነሱትን ሃሳቦች በሙሉ ግልጽ ለማድረግ ውይይቱ በሙሉ ለህዝብ ካልቀረቡ እውነታው በሙሉና በትክክል ሊታወቅ አይችልም። ስለዚህ እውነታውን ለማሳወቅ ከሰኞ ሰኔ 11 ቀን 1993 ጀምሮ እስከ ዓርብ ሰኔ 15 ቀን 1993 (አምስት ሰዓት ተሩብ) ድረስ የተካሄደው ውይይት በሙሉ በቴሌቪዥን እንዲቀርብ እጠይቃለሁ።</p>

<p class="align-center">እውነት ዘግይታም ቢሆን ይፋ መሆንዋ አይቀርም!<br/>
ለግልጽነትና ለዴሞክራሲ የምናደርገው ትግል ይቀጥላል!</p>

<p class="align-right">ዶ/ር ነጋሶ ጊዳዳ<br/>
(ፊርማ)<br/>
የኦህዴድ አባል</p>

<p><span class="underline">ማሳሰቢያ ለሚዲያ</span><br/>
*ይህን ደብዳቤ ለሕዝብ ዓይንና ጆሮ<br/>
እንድታደርሱልኝ እጠይቃለሁ።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 22 ቀን 1993</a></p>

</body>
</html>	
