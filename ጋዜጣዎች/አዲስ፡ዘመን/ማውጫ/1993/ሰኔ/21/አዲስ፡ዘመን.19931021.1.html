<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጊዜያዊ ደህንነት ቀጣና ምስረታ የኤርትራ መንግሥትና ልዑክ በወሰዱት አቋም እልባት ሳያገኝ ቀረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጊዜያዊ ደህንነት ቀጣና ምስረታ የኤርትራ መንግሥትና ልዑክ በወሰዱት አቋም እልባት ሳያገኝ ቀረ</h1>


<p>የኢትዮ ኤርትራ ሚሽን ወታደራዊ ቅንጅት ኮሚሽን ስብሰባ የጊዜያዊ ደህነንት ቀጣና ምስረታን በሚመለከት የኤርትራ መንግሥትና ልዑክ በወሰዱት አቋም እልባት ሳያገኝ መቅረቱን የተባበሩት መንግሥታት የኢትዮ ኤርትራ ተልዕኮ የኢትዮጵያ ማስተባበሪያ ቢሮ አስታውቋል።</p>

<p>የማስተባበሪያ ቢሮው እንደገለጸው ትናንት በናይሮቢ በተካሄደውና በተመድ የኢትዮ ኤርትራ ሚሽን ወታደራዊ አዛዥ በሜጀር ጄኔራል ፓትሪክ ካማራት በተመራው የወታደራዊ ቅንጅት ኮሚሽኑ ሰባተኛ ስብሰባ የጊዜያዊ ደህንነት ቀጣናው ምስረታ ለአንዴና ለመጨረሻ ጊዜ እልባት ያገኛል ተብሎ ታስቦ ነበር።</p>

<p>ባለፈው ሳምንት መጨረሻ ሰኔ 14 እና ሰኔ 15 ቀን 1993 የኢትዮ ኤርትራ ሚሽን ጊዜያዊ ደህንነት ቀጣናውን ደቡባዊና ሰሜናዊ ወሰኖችን የሚያሳይ ካርታ ለሁለቱም ወገኖች አቅርቦ እንደነበር ገልጿል። የኤርትራ መንግሥት በቀረበው ካርታ ላይ እስካሁን አስተያየቱን እግልጽ ያላሳወቀ መሆኑን አመልክቶ የኢትዮጵያ መንግሥት ግን በተለይ በሁለቱ ቦታዎች ላይ በቡሬ አቅጣጫ በደቡባዊ መሥመርና በኢሮብ አቅጣጫ በሰሜናዊ መስመር ላይ የሚታየው ስህተት እንዲስተካከል መጠየቁን አስታውቋል።</p>

<p>በስብሰባው ላይ የኤርትራ ልዑክ በጥቅሉ በካርታው ላይ የተቀመጠውን የደቡባዊ የደህንነት ቀጣናውን መስመር እንደማይቀበልና የኤርትራ መንግሥትም በቅርቡ መልሱን ይፋ እንደሚያደርግ መግለጹን አመልክቷል። ሌላው በስብሰባው የታየው አብይ ጉዳይ በጊዜያዊ የደህንነት ቀጣናው ውስጥ የተሰማራው የኤርትራ ፖሊስና ሚሊሺያን የሚመለከት ሲሆን ኤርትራ ይህንን ኃይል ቢያንስ ከጦርነቱ በፊት ወደነበረው አሀዝ እንድትመልስና ቁጥሩንም በግልጽ እንድታሳውቅ ተጠይቃ እንደነበር ገልጿል።</p>

<p>ይህንን ኃይል በሚመለከት የኤርትራ ልዑክ የኃይል እጥረት ስለገጠማቸው እንጂ እንዲያውም ተጨማሪ የፖሊስና የሚሊሻ ኃይል ለማስገባት በግልጽ ማስቀመጥ ለዓለም አቀፉ ማህበረሰብ ግፊት ጆሮ ዳባ ልበስ ማለቱን መርጠዋል ሲል አስታውቋል። በሌላ በኩል የኤርትራ ፖሊሶችና ሚሊሺያዎች በደቡባዊ የደህንነት ቀጣና መስመር አካባቢዎች የሚፈጥሩትን ወታደራዊ የደህንነት ችግሮችን ቦታው ላይ እየተገኙና ጉዳዮችን እያጣራ ችግሮቹን የሚፈታ በየቀጣናዎቹ ንዑስ የወታደራዊ የቅንጅት ኮሚሽን እንዲመሰረት ስብሰባው በአጀንዳነት አቅርቦ የኤርትራ ልዑክ ሳይቀበለው ቀርቷል ብሏል።</p>

<p>ይህ የየቀጣናው ወታደራዊ የቅንጅት ኮሚሽን ምስረታ አስፈላጊነት አሁን እየታየ ያለውን ችግር በየአካባቢው ለመፍታት ታስቦ የተቀመጠና አስቀድሞም በተመድ ዋና ፀሐፊ ታምኖበት እንዲመሰረት ለፀጥታው ምክር ቤት የሰላም ጥበቃ ሠራዊት ሳይሰማራ በፊት በሪፖርታቸው ማቅረባቸውን አስታውሷል።</p>

<p>ቢሮው እንደገለጸው በአልጀርሱ ስምምነት አንቀጽ 13 መሰረት የሰላም ጥበቃው ሠራዊት ነፃ እንቅስቃሴ የማግነት ጉባይ በስብሰባው ላይ የተነሳ ሌላው ጉዳይ ነበር። የሰላም ጥበቃ ኃይሉ በደህንነት ቀጣናው ውስጥና በአካባቢው ቁጥጥር እንዲያደርግ የተጣለበትን ኃላፊነት ለመወጣት በኤርትራ በኩል ችግር እየገጠመው መሆኑንም ጠቅሷል።</p>

<p>የኤርትራ ልዑክ ችግሩን በአስቸኳይ እንዲፈታ በሰራዊቱ አዛዥ የተጠየቀ ሲሆን ከኤርትራ በኩል ግን ያለው ዝግጁነት አናሳ መሆኑን ካለፉት ድርጊቶች ለማመዛዘን እንደሚቻል ተንጸባርቋል ብሏል።</p>

<p>ይህንን በተመለከተ አዛዡ ከኢትዮጵያ በኩል ችግር እንዳልገጠማቸው መግለጻቸውን የማስተባበሪያ ቢሮው አመልክቶ የኢትዮጵያ ልዑክ በቀጣዩም በተመሳሳይ መንገድ ለመስራት እንዲችሉ የበለጠ ጥረት በማድረግ ከጎናቸው እንደሚሰለፍ ማረጋገጡን ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 21 ቀን 1993</a></p>

</body>
</html>	
