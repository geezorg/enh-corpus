<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዝዳንት ነጋሶ ጊዳዳ ከኢህአዴግ ማዕከላዊ ምክር ቤት ስብሰባ መድረክ ለቀው ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕሬዝዳንት ነጋሶ ጊዳዳ ከኢህአዴግ ማዕከላዊ ምክር ቤት ስብሰባ መድረክ ለቀው ወጡ</h2>


<p>የኢህአዴግ ማዕከላዊ ምክር ቤት መደበኛ ስብሰባ በኢኮኖሚያዊ ጉዳዮች ላይ ያካሄደውን ውይይት እያጠናቀቀ ባለበት ሂደት ፕሬዝዳንት ነጋሶ ጊዳዳ መድረኩን ለቀው መውጣታቸውን የኢህአዴግ ምክር ቤት አስታወቀ።</p>

<p>የኦህዴድ ማዕከላዊና ሥራ አስፈጻሚ ኮሚቴ እንዲሁም የኢህአዴግ ምክር ቤትና የሥራ አስፈጻሚ ኮሚቴእ አባል የሆኑት ዶ/ር ነጋሶ ጊዳዳ ከመድረኩ ጫና ደርሶብኛል በሚል ምክንያት ራሴን ከምክር ቤቱ አባልነት አግልያለሁ በማለት አቋርጠው መውጣታቸውን ምክር ቤቱ አስታውቋል። የምክር ቤቱ አባላት በተለይም የኦህዴድ የምክር ቤት አባላትና ተሳታፊዎች በበኩላቸው እንዳስታወቁት ዶ/ር ነጋሶ ጊዳዳ መድረኩን ረግጠው ለመውጣት ተፅዕኖ ደረሰብኝ በማለት ያቀረቡት ምክንያት ፍፁም መሠረተ ቢስ ነው።</p>

<p>ለዶክተር ነጋሶ ስብሰባውን ረግጦ መውጣት ዋነኛው ምክንያት የተጀመረውን የተሀድሶ ለውጥ ለመቀበል አለመፍቀዳቸው መሆኑን አባላቱ አስታውቀዋል። ዶ/ር ነጋሶ በኢህአዴግ ሥራ አስፈጻሚ ኮሚቴ ውስጥ ይካሄዱ በነበሩ ክርክሮችም ሆነ ከዚያ በኋላ ከህወሓት አፈንግጦ የወጣው አንጃ ያደርግ በነበረው እንቅስቃሴ ወገናዊ እንደነበሩ የጠቆመው ምክር ቤቱ በዚህ ስብሰባ ጠንከር ያለ ሂስ እንደሚቀርብባቸው ስለገመቱ ብቻ መድረኩን አቋርጠው ለመውጣት እንደመረጡ አብራርቷል።</p>

<p>ከኢኮኖሚያዊ ጉዳዮች ግምገማ በኋላ በተለይ የጠባብነትና የትምክህት አደጋዎች እንደሚገመገሙ ከስምምነት ተደርሶ እያለ ዶ/ር ነጋሶ ከዚህ አጀንዳ በፊት ስብሰባው አቋርጠው መውጣታቸው ከሃሳብ ትግልና ግምገማ መሸሻቸውን እንጂ ሌላ የሚያመለክተው ነገር እንደሌለ የምክር ቤቱ አባላት ገልጸዋል። የኢህአዴግ ጽ/ቤት ምክር ቤቱ በዚህ ጉዳይ ላይ ያደረገውን ውይይት በቅርብ ቀን በመገናኛ ብዙሃን ለሕዝብ ይፋ እንደሚያደርግ አያይዞ አስታውቋል።</p>

<p>ይህ በዚህ እንዳለ የኦህዴድ ማዕከላዊ ኮሚቴ እና የድርጅቱ ካድሬዎች በአደረጉት የጋራ ስብሰባ የድርጅቱ የሥራ አስፈጻሚ ኮሚቴ አባል የኢህአዴግ ም/ቤት ሥራ አስፈጻሚ ኮሚቴ አባልና የፌዴራል መንግሥት ፕሬዝዳንት የሆኑትን ዶ/ር ነጋሶ ጊዳዳን ከድርጅቱ ማዕከላዊ ኮሚቴ አባልነት ማገዱን ማዕከላዊ ኮሚቴ አስታውቋል።</p>

<p>የኦህዴድ ማዕከላዊ ኮሚቴ «የተሀድሶ ጉዟችን በአደርባዮች ከንቱ ምኞት አይገታም» በሚል ርዕሰ ትናንት ባወጣው መግለጫ እንዳስታወቀው ዶ/ር ነጋሶ ሕዝብ የጣለባቸውን አደራ በመዘንጋት ለአንጃው አባላት በታማኝነት ቢቆሙም የሃሳብ ልዩነታቸውን በድርጅቱ ውስጥ ሆነው ማንሸራሸር እየቻሉ ፀረ ዴሞክራሲያዊ በሆነ አግባብ ድርጅታዊ እንቅስቃሴዎችን ለማሰናከል በመሞከራቸው ድርጅቱ ይህንን የእገዳ እርምጃ ለመውሰድ ተገዷል።</p>

<p>ከትናንት ጀምሮ ዶ/ር ነጋሶ ጊዳዳ በማንኛውም መድረክ ኦህዴድን የማይወክሉ መሆናቸውን የድርጅቱ ማዕከላዊ ኮሚቴ ጠቅሶ በዚህ አጋጣሚ ኦህዴድ የጀመረውን የተሀድሶ ሂደት ለሕዝባችን መብትና ጥቅም ሳይሸራረፉ መከበር በሚያስችል መልኩ አጠናክሮ እንደሚቀጥል ገልጿል። የኦሮሞ ህዝብና መላው ኦህዴድ አባላትም ይህንን የተሀድሶ እርምጃ ስኬታማ ለማድረግ የሚፈለግባቸውን ድጋፍ በማበርከት ከድርጅቱ ጎን እንዲቆሙ ጥሪ አስተላልፏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሰኔ 16 ቀን 1993</a></p>

</body>
</html>	
