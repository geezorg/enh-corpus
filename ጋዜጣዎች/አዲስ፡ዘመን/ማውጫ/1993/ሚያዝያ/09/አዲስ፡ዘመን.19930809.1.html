<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ ዩኒቨርስቲ ተማሪዎችና በት/ሚኒስትሯ መካከል የተካሄደው ውይይት ያለውጤት ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ ዩኒቨርስቲ ተማሪዎችና በት/ሚኒስትሯ መካከል የተካሄደው ውይይት ያለውጤት ተበተነ</h2>


<p>የአዲስ አበባ ዩኒቨርስቲ ተማሪዎች መብታችን አልተከበረም በሚል ለጀመሩት ተቃውሞ እልባት ለመስጠት በትምህርት ሚኒስትሯና በተማሪዎች መካከል የተካሄደው ውይይት ያለውጤት ተበተነ።</p>

<p>የዩኒቨርስቲው ተማሪዎች ሰሞኑን መብታችን እየታፈነ ነው በሚል ያነሷቸውን ጥያቄዎች ይመልሳል ለችግሩም መፍትሔ ያስገኛል ተብሎ ሲጠበቅ የነበረው ይህ ስብሰባ ያለውጤት የተበተነው በተማሪዎች ከተነሱት ነጥቦች የፖሊስ ሠራዊት አባላት ከግቢው ይውጡ በሚለው ሀሳብ ስምምነት ላይ ለመድረስ ባለመቻሉ ነው።</p>

<p>ትናንት በልደት አዳራሽ በተካሄደው ስብሰባ ላይ የተገኙት አብዛኞቹ የዩኒቨርስቲው ተማሪዎች ያለምንም ቅድመ ሁኔታ የፖሊስ ኃይሉ ከግቢው እንዲወጣ የሚፈልጉ ሲሆን ትምህርት ሚኒስትሯ ደግሞ በመሰረተ ሀሳቡ ተስማምተው ኃይሉን ከግቢው ለማውጣት ጊዜ የሚወስዱ መሆኑንና የፖሊስ ኃይሉ በዚህ ወቅት ይወጣል ብለው የጊዜ ገደብ ለመስጠት አስቸጋሪ መሆኑን ገልጸዋል።</p>

<p>ሚኒስትሯ ወ/ሮ ገነት ዘውዴ አንድ የጥበቃ ኃይል በዩኒቨርስቲው ንብረትም ሆነ ለተማሪዎች ደህንነት እንደሚያስፈልግ ተናግረው የፖሊስ ኃይል ዛሬ ቢነሳ የሚተካው የተዘጋጀ የጥበቃ አካል ስለሌለው ግቢው ያለጥበቃ እንደሚቀር ጠቁመው ስለዚህ የቁጥጥርና የሥልጠና ሂደት እስኪከናወን የፖሊስ ኃይሉ በጥበቃው ሥራ ላይ መቆየት አለበት ሲሉ አስረድተዋል።</p>

<p>የታገደው የተማሪዎቹ ህብረት ጋዜጣ ህትመት እንዲቀጥል የተማሪዎች የመናገርና የመሰብሰብ መብት እንዲጠበቅ የሚሉት ሀሳቦች በሐሙስ ስብሰባ ወቅት እልባት አግኝተዋል ያሉት ወ/ሮ ገነት የዩኒቨርስቲውን አስተዳደር መለወጥን በተመለከተ የቀረበውን ሀሳብ እንደሚያጠኑትም አመልክተዋል።</p>

<p>ከተማሪዎቹ በኩል በርካታ ሀሳቦች የቀረቡ ሲሆን በግቢው ውስጥ ያለው የፖሊስ ኃይል በአፋጣኝ ይልቀቅ የሚለው ዋነኛው ነው። በተማሪዎች ላይ ድብደባ ያደረሰው የፖሊስ ኃይል አዛዦችም ለፍርድ እንዲቀርቡና የዩኒቨርስቲው አስተዳደር እንዲለወጥ አበክረው ጠይቀዋል።</p>

<p>ተማሪዎቹ ጥያቄያቸው በአፋጣኝ እንዲመለስ አሳስበው ይህ ካልሆነ ግን ትምህርት እንደማይጀምሩና ተቃውሞውን እንደሚገፉበት አቋም በመያዛቸው የተማሪዎቹ ተወካዮች ሚኒስትሯን ለማሰናበት ተገደዋል።</p> 

<p>ከዚህ ስብሰባ ቀደም ብሎ ተወካዮቹ ለተማሪዎቹ ባደረጉት ንግግር በፖሊስ ድብደባ ከደረሰባቸው ተማሪዎች መካከል ሁለቱ አሁንም በሆስፒታል ተኝተው በመታከም ላይ መሆናቸውን አስረድተው አብዛኞቹም ታክመው ወደቤታቸው መመለሳቸውን አስገንዝበዋል።</p>

<p>በፖሊስ ቁጥጥር ሥር ውለው የነበሩ 46 ተማሪዎች ከሚኒስትሯ ጋር በተደረገው ውይይት መሰረት በዕለቱ የተፈቱ መሆኑን ገልጸዋል። ይህ በዚህ እንዳለ ካለፈው ሳምንት ጀምሮ ትምህርታቸውን አቋርጠው የነበሩት የአዲስ አበባ ዩኒቨርስቲ ተማሪዎች ከዛሬ ሚያዝያ 9 ቀን 1993 ዓ.ም ጀምሮ በየመደበኛ ፕሮግራሙ መሰረት ትምህርታቸውን እንዲቀጥሉ መወሰኑን የትምህርት ሚኒስቴር አስታወቀ።</p>

<p>ሚኒስቴር መሥሪያ ቤቱ ትናንት ማምሻውን ለኢዜአ በላከው መግለጫ ለአንድ ሳምንት የተስተጓጎለውን ትምህርታቸውን ለመቀጠል የማይፈልጉ ተማሪዎች ከሚያዝያ 10 ቀን 1993 ዓ/ም ከቀኑ 6 ሰዓት ጀምሮ በገዛ ፈቃዳቸው እንደለቀቁ አውቀው የሌሎችን መብት ሳይነሱ በሰላማዊ መንገድ የዩኒቨርስቲውን ፎርማሊቲ አሟልተው እንዲለቁ አሳስቧል።</p>

<p>ተማሪዎቹ በትምህርት ገበታቸው እስካልተገኙ ድረስ የዩኒቨርስትዊ ፎርማሊቲ ባያሟሉትም ትምህርታቸውን በገዛ ፈቃዳቸው እንደለቀቁ እንደሚቆጠርም አስገንዝቧል። በዚህ ሁኔታ የለቀቁ ተማሪዎች ምንም ዓይነት የመልሶ ቅበላ እድል የማይሰጣቸው መሆኑን ሚኒስቴሩ ጨምሮ አስታውቋል።</p>

<p>የመማር ማስተማር ሂደቱን የሚያውክ ማንኛውም እንቅስቃሴ እንዳይደረግና መማር የሚፈልጉ ተማሪዎች ላይ የሚያደርስን ችግር ለማስወገድ ህጋዊ እርምጃ እንደሚወሰድ ትምህርት ሚኒስቴር በጥብቅ አስጠንቅቋል።</p>

<p>የአዲስ አበባ ዩኒቨርስቲ ተማሪዎች ካለፈው ማክሰኞ ሚያዝያ 2 ቀን 1993 ዓ/ም ጀምሮ ትምህርታቸውን ማቆማቸውን ሚኒስቴሩ አስታውሶ ተማሪዎቹ ያቀረቡዋቸውን ጥያቄዎች በትምህርት ሚኒስቴር በተለያየ ደረጃ ምላሽ ለመስጠት መሞከሩን ገልጿል።</p>

<p>የዩኒቨርስቲው ኃላፊዎች ሚያዝያ 2 ቀን 1993 ዓ.ም ተማሪዎችን ለማነጋገር ያደረጉት ሙከራ በተማሪዎቹ ፈቃደኛ አለመሆን ምክንያት ሳይሳካ መቅረቱን አመልክቷል።</p>

<p>ተማሪዎቹ የትምህርት ሚኒስትር እንዲያነጋግሩዋቸው በጠየቁት መሰረት ሚያዝያ 3 ቀን 1993 ዓ.ም ከተማሪዎቹ ጋር በተነሱ ጥያቄያዎች ላይ ውይይት መደረጉንና በዕለቱም በፖሊስ ስለተወሰደው እርምጃ በዩኒቨርስቲው አስተዳደር በትምህርት ሚኒስትርና በፖሊስ በኩል በወትቅቱ መግለጫዎች መሰጠታቸውን አስታውሷል።</p>

<p>የትምህርት ሚኒስትሯ ዝርዝር ሁኔታውን በተመለከተ ከተማሪ ተወካዮች ጋር ውይይት እንዲደረግ ከተማሪዎች ጋር በተደረሰው ስምምነት መሰረት ሚያዝያ 4 ቀን 1993 ዓ.ም ውይይት መካሄዱን አስረድቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 9 ቀን 1993</a></p>

</body>
</html>	
