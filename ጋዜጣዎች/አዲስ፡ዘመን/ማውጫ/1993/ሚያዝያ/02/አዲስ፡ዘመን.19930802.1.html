<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ገብሩ አሥራት ከርዕሰ መስተዳድርነታቸው ተነሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ገብሩ አሥራት ከርዕሰ መስተዳድርነታቸው ተነሱ</h1>


<p>የትግራይ ህዝብ ከሌሎች የሀገራችን ሕዝቦች ጋር በመሆን በከፈለው መስዋዕትነት ያገኘውን ሰላምና ዴሞክራሲ የሚያደናቅፉ ኃይሎችን በፅናት እንዲታገል የክልሉ ምክር ቤት አሳሰበ። ኢህአዴግና ሌሎች ድርጅቶች ላሳዩት ድጋፍም ምስጋና አቀረበ። እንዲሁም ምክር ቤቱ ቀጣዩ መደበኛ ጉባዔ እስኪያካሂድ ድረስ በጊዜያዊነት አቶ ፀጋዬ በርሔ የክልሉን ርዕሰ መስተዳድርነት ቦታ ይዘው ኃላፊነታቸውን እንዲወጡ በሙሉ ድምፅ ወስኗል።</p>

<p>በመቀሌ ከተማ ለሁለት ቀናት የተካሄደው የክልሉ ምክር ቤት አስቸኳይ ጉባዔ ትናንት እኩለ ቀን ላይ ሲጠናቀቅ ባወጣው ባለስድስት ነጥብ እያቋም መግለጫ የትግራይ ህዝብ ከሀገራችን ብሔር ብሔረሰቦች ጋር ሆኖ ደርግን ታግሎ ያስወገደው የሰላምና የዴሞክራሲ ተጠቃሚ ለመሆንና ከድህነት ለመውጣት የሚያስችሉ የልማት ተግባራትን ለማከናወን እንጂ ለግለሰቦች ክብርና ዝና አይደለም ብሏል።</p>

<p>የምክር ቤቱ አባላቱ ባወጡት የአቋም መግለጫ የክልሉ ሕዝብ ከዚህ በፊት የዳበረ ልምድ ያለው በመሆኑ አሁንም መሪ ድርጅቱን ለማጠናከር እንዲጥርና የጀመራቸውን የልማት ተግባራት የሚያደናቅፍን ኃይል በፅናት መታገል እንዳለበትም አሳስቧል። የትግራይ ካድሬዎችና የኢህአዴግ ምክር ቤት ከህወሓት የተገለሉትን አባላት አስመልክተው የወሰዱት እርምጃና ሌሎች ድርጅቶች ያወጡት መግለጫ ህወሓትን ከችግር ከማዳን አልፈው ለክልሉ ሕዝብ ያላቸውን ወገንተኝነት እንዳሳዩ ያመለክታል ያለው የምክር ቤቱ መግለጫ በክልሉ ሕዝብ ስም ምስጋና አቅርቧል።</p>

<p>የክልሉ ርዕሰ መስተዳድር የነበሩት አቶ ገብሩ አሥራት ከሕዝብና ከመንግሥት የተጣለባቸውን ኃላፊነት የማይወጡ መሆናቸውን የወከሉት ድርጅት በማረጋገጡ ከመንግሥታዊ ኃላፊነታቸው እንዲነሱ የምክር ቤቱ አባላት በሙሉ ድምፅ መወሰናቸውን መግለጫው ጠቁሟል። የክልሉ ሥራ አስፈፃሚ ኮሚቴ የተለያዩ ውሳኔዎችን እንዳይወስንና የልማት ተግባራትን በአግባቡ እንዳይከታተል ርዕሰ መስተዳድሩ በተሰጣቸው የኃላፊነት ቦታ ሊገኙ ባለመቻላቸው እንቅፋት ተፈጥሮ መቆየቱ በጉባዔው ላይ ተገልጿል።</p>

<p>ርዕሰ መስተዳድሩ በወቅቱ ያጋጠማቸውን ችግር ለምክር ቤቱ ለመግለፅ አስቸኳይ ጉባዔ የመጥራት ሥልጣን እያላቸውን ሳይጠቀሙበት ከመቅረታቸውን በላይ የምክር ቤቱ አባላት ተፈራርመው አስቸኳይ ጉባዔው እንዲጠራ በጠየቁበት በዚሁ ጉባዔ ላይ እንዲገኙ በቃልና በጹሑፍ ተጠይቀው ባለመገኘታቸው ምክር ቤቱ ሀዘን የተሰማው መሆኑን የአቋም መግለጫው አስታውቋል።</p>

<p>ምክር ቤቱ ከህወሓት ማዕከላዊ ኮሚቴ ከተለዩት 12 አባላት መካከል ከአቶ ገብሩ አሥራት በተጨማሪ አቶ ገብረመስቀል ኃይሉ ከነበራቸው መንግሥታዊ ኃላፊነት እንዲነሱ ወስኗል። እንዲሁም የክልሉ ሥራ አስፈፃሚ አባል ወ/ሮ የውብማር አስፋውና የትግራይ ደቡባዊ ዞን ም/ሊቀመንበር አቶ ተሻለ ፍስሐ ፅዮን ከተሰጣቸው ኃላፊነት ውጭ አፍራሽ ተግባራት በማከናወናቸው ከኃላፊነታቸው እንዲወገዱ በሙሉ ድምፅ ወስኗል።</p>

<p>ምክር ቤቱ አስቸኳይ ጉባዔውን ከማጠናቀቁ በፍቲ በክልሉ ዳኞች አስተዳደር ጉባዔ የቀረቡለትን የሁለት ወረዳ ዳኞች ሹመት አፅድቋል።</p>

<p>ከምክር ቤቱ አባላት መካከል 84 በመቶው የተሳተፉበት አስቸኳይ ጉባዔ የክልሉ መንግሥት ሥራ አስፈፃሚ አቶ ሐሰን ሽፋና የማዕከላዊ ዞን ምክትል ሊቀመንበር አቶ አረጋዊ በርሔ ግለሂስ በማድረጋቸው በነበሩበት የኃላፊነት ቦታ እንዲቆዩ ወስኗል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 2 ቀን 1993</a></p>

</body>
</html>	
