<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተማሪዎች ጉዳይ በሕዝብ ተወካዮች ምክር ቤት ቋሚ ኮሚቴዎች በጋራ እየታየ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተማሪዎች ጉዳይ በሕዝብ ተወካዮች ምክር ቤት ቋሚ ኮሚቴዎች በጋራ እየታየ ነው</h1>


<p>የአዲስ አበባ ዩኒቨርስቲ ተማሪዎች ለሕዝብ ተወካዮች ምክር ቤት ያቀረቡት አቤቱታ በማህበራዊና በሕግ ጉዳይ ቋሚ ኮሚቴዎች በጋራ እየታየ ነው። ሁለቱ ቋሚ ኮሚቴዎች ትናንት ባካሄዱት ስብሰባ በተማሪዎቹ ማመልከቻና ባቀረቡት ጥያቄዎች ላይ የተወያዩ ሲሆን ከጉዳዩ ጋር ቀጥተኛ ግንኙነት ያላቸውን መ/ቤቶች በዛሬው ዕለት ለማነጋገር ወስነዋል።</p>

<p>በተወካዮች ምክር ቤት የማህበራዊ ጉዳይ ቋሚ ኮሚቴ ፀሐፊ አቶ ሀርቃ ሀሮዬ ለጋዜጣው ሪፖርተር በስልክ እንደገለጹት ሁለቱ ቋሚ ኮሚቴዎች የሚያነጋግሯቸው መ/ቤቶች ትምርህት ሚኒስቴርና የፌዴራሉ ፖሊስ ኮሚሽን ናቸው።</p>

<p>ይህ በዚህ እንዳለ የአዲስ አበባ ዩኒቨርስቲ የተማሪዎችን ጥያቄ በአግባቡ በማስተናገድ ተቋርጦ የነበረውን የመማር ማስተማር ሂደት በአፋጣኝ ለማስጀመር የሚያስችሉ የመምህራንና የተማሪዎች ጊዜያዊ ኮሚቴዎች እንዲቋቋሙ ማሳሰቡን ኢዜአ ዘግቧል።</p>

<p>ዩኒቨርስቲው ትናንት በየፋኩልቲው በሰጠው ማሳሰቢያ በተማሪዎች ጥያቄ ላይ ከሴኔቱ ጋር አስፈላጊውን ውይይት በማካሄድ የመፍትሄ ሀሳብ ለመስጠት እንዲቻል በሚቀጥሉት አስር ቀናት ውስጥ በየትምርህት ክፍሉ ኃላፊዎች አስተባባሪነት ተማሪዎች ተሰብስበው አንዳንድ ተወካዮቻቸውን መርጠው መላክ እንደሚኖርባቸው አስታውቋል። እንዲሁም የሴኔቱን ኮሚቴ የሚያግዝ በተለይም የባከኑ የትምርህት ጊዜያትን ለማካካስ የሚያስችል የመፍትሔ ሀሳቦችን የሚጠቁም በየፋኩልቲው አካዳሚክ ኮሚሽን የሚሰየም የመምህራን ኮሚቴ እንዲቋቋም ዩኒቨርስቲው አሳስቧል።</p>

<p>በተጨማሪም ካሁን ቀደም ሴኔቱን በመወከል ከተማሪ ተወካዮች ጋር እንዲወያይ የመፍትሔ ሀሳቦችን እንዲያፈልቅና አስተገባበራቸውንም እንዲከታተል የተቋቋመው ኮሚቴ በአስቸኳይ ሥራውን እንዲጀምር ጠይቋል። በዚሁ አጋጣሚ ተማሪዎች፣ መምህራንና ጉዳዩ የሚመለከታቸው ኮሚቴዎች የመማር ማስተማሩን ሂደት በአፋጣኝ ለማስጀመር በሚደረገው ጥረት የየበኩላቸውን አስተዋፅዖ እንዲያደርጉ ዩኒቨርስቲው አሳስቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 25 ቀን 1993</a></p>

</body>
</html>	
