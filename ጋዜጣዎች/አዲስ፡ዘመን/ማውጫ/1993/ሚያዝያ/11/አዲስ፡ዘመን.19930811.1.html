<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢትዮጵያ ፌዴራላዊ ዴሞክራሲያዊ መንግሥት የተሰጠ መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከኢትዮጵያ ፌዴራላዊ ዴሞክራሲያዊ መንግሥት የተሰጠ መግለጫ</h1>


<p>ሰሞኑን በአዲስ አበባ ዩኒቨርስቲ ተማሪዎች ተቀስቅሶ የሰነበተ አለመረጋጋትና የመማር ማስተማር ሂደት መቋረጥ ከተከሰተ ጀምሮ መንግሥት የተማሪዎቹን ጥያቄዎች ለመስማትና አግባብነት ያላቸውን ለመመለስ ረጅም ርቀት እንደተጓዘ በመገናኛ ብዙሃን ተገልጿል።</p>

<p>ተማሪዎቹ ያቀረቡትን ጥያቄ በዝርዝር አዳምጦ ተገቢነት ያላቸውንና የሌላቸውን ጥያቄዎች ለመለየትና በመፍትሔው ላይ ለመግባባት የሚያስችል ውይይት በትምህርት ሚኒስቴርና በተማሪዎቹ ተወካዮች መካከል ተካሂዷል። በመንግሥትና በተማሪዎች መካከል በተካሄደው በዚህ ውይይት መንግሥት ተገቢ ናቸው ብሎ ያመነባቸውን የተማሪዎችን ጥያቄዎች ተቀብሏል። በዩኒቨርስቲው አስተዳደር ዙሪያ የሚነሱ ችግሮችን ለመፍታት ያስችላሉ ብሎ ያመነባቸውን የመፍትሄ ሃሳቦች አቅርቦ ከሞላ ጎደል በሁሉም ጉዳዮች ስምምነት ላይ ተደርሷል። በወቅቱ ከተማሪዎቹ ጋር መግባባት ላይ ያልተደረሰበት ጥያቄ የዩኒቨርስቲው ጥበቃ ፖሊስ በአፋጣኝ እንዲነሳ የቀረበው ጥያቄ ብቻ ከመሆኑም በላይ ይህም ቢሆን ተማሪዎቹ በትዕግስት አልባነት የገፉበት እንጂ ብዙ መፍትሔ ያልተቀመጠለት ጉዳይ አልነበረም።</p>

<p>መንግሥት የተማሪዎችን ጥያቄ የመለሰና በርግጥ አስተዳደራዊ ችግሮቻቸው እንዲቀረፍላቸው የሚፈልጉ ተማሪዎችን ፍላጎት የሚያረካ የመፍትሔ ሃሳብ ያቀረበ ቢሆንም ይህ መፍትሔ ግን ከተማሪው በስተጀርባ የራሳቸው የፖለቲካ አጀንዳ ይዘው ለተሰለፉ የፖለቲካ ድርጅቶችና ለጥቂት ተናጓጅ ተማሪዎች የሚዋጥላቸው ሆኖ አልተገኘም።</p>

<p>እነዚህ የፖለቲካ ድርጅቶችና የነሱ አባላት የሆኑት አንዳንድ ተማሪዎች በኢህአዴግ ውስጥ ተፈጥሮ የነበረውንና ስርዓት ባለው መንገድ የተፈታውን ጊዜያዊ ችግር እንደዘላቂ መዳከም በመቁጠር ስርዓት አልበኝነትና ህገ ወጥነትን ለማስፈን ሊጠቀሙበት አቅዱ። እነሆ የዚህ እቅዳቸው ውጤት የሆነውን በጥቂት ተማሪዎችና በዋነኛነት በከተማው ቦዘኔዎች የሚካሄድ የመንጋ እንቅስቃሴ በአዲስ አበባ ከተማ ላይ ሁከት ለማስፋፋት ሞክረዋል። መንግሥት ህጋዊ እርምጃዎችን ለመውሰድ ችሎታውና ዝግጅቱነቱ እንደሌለው በመቁጠርም የሕዝብን ፀጥታ የማወክ እንቅስቃሴ በማድረግ ላይ ተሰማርተዋል።</p>

<p>የኢትዮጵያ ፌዴራላዊ ዴሞክራሲያዊ መንግሥት ተገቢነት ያላቸውንና በህጋዊ መንገድ የሚቀርቡ ማናቸውንም ጥያቄዎች ለማስተናገድ መቸም ቢሆን ወደኋላ አላለም። ከአሁንም በኋላም ሕጋዊ በሆነ መንገድ የሚቀርቡና ተገቢነት ያላቸውን ጥያቄዎች ለማስተናገድ ጥረቱን አያጓድልም። ነገር ግን ሁኔታውን በተሳሳተ መንገድ በመንገዘብና ኢህአዴግ ተዳክሞልናል በሚል አጉልና መሰረተ ቢስ ተስፋ ሁከትና ብጥብጥ በመቀስቀስ ከገበያ ግርግር ተጠቃሚ ለመሆን የሚደረግን ማናቸውንም ሙከራ ፈፅሞ አይቀበልም።</p>

<p>የማንኛውም መንግሥት ተቀዳሚ ተግባር ሰላምና መረጋጋት ማስፈን በመሆኑ በፖለቲካ ድርጅቶችም ሆእን እነሱን ተከትለው በሚነጉዱ አንዳንድ ተማሪዎችና በተለይም በከተማ ቦዘኔዎች የሚፈጠር ግርግርና ሁከት በምንም ምክንያት በቸልታ አይታይም። ከዚህ በመነሣት ፌዴራል (መንግሥት) የህዝብን ሰላምና ፀጥታ በሚያደፈርሱ በመንግሥትና በህዝብ ሃብና ንብረት ላይ ጉዳት በሚያደርሱ ክፍሎች ላይ ጠንካራና የማያዳግም እርምጃ መውሰድ እንዳለበት ወስኗል። በዚህ መሰረት የፌዴራል ፖሊስ የህዝብን ሰላምና ፀጥታ በሚያናጉ ህገ ወጦች ላይ አስፈላጊ ሆኖ የተገኘውን እርምጃ ሁሉ እንዲወስድ ታዟል።</p>

<p>የኢትዮጵያ ፌዴራላዊ ዴሞክራሲያዊ መንግሥት በየትኛውም የአገሪቱ ጫፍ የሚገኙ ተማሪዎች በተለይ የከፍተኛ ትምርህት ተማሪዎች ጥያቄዎች ካሏጨው ሕግና ሥርዓትን ተከትሎ ከማቅረብ ባሻገር በራሳቸውም ሆነ ከሌሎች ሕገወጥ አካላት ጋር በመተባበር በመንግሥትና በሕዝብ ንብረት ላይ አንዳችም ዓይነት ጥፋት ለማድረስ ከሞከሩ ኃላፊነቱ የራሳቸውና የራሳቸው ብቻ መሆኑን በጥብቅ ያስታውቃል። በዚህ አጋጣሚ በተማሪዎች ጥያቄ ተሸንፈው ሥርዓት አልበኝነትን ለማስፈን የሚንቀሳቀሱ የፖለቲካ ሆነ የሰብዓዊ መብት አስጠባቂ ነን ባይ ድርጅቶች ከዚህ አድራጎታቸው እንዲቆጠቡ ያስጠነቅቃል።</p>

<p class="align-center">የኢትዮጵያ ፌዴራላዊ ዴሞክራሲያዊ መንግሥት</p>
<p class="align-center">ሚያዝያ 10-1993 ዓ.ም</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 11 ቀን 1993</a></p>

</body>
</html>	
