<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከትምህርት ሚኒስቴር የተሰጠ መግለጫና ውሳኔ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከትምህርት ሚኒስቴር የተሰጠ መግለጫና ውሳኔ</h1>


<p>የአዲስ አበባ ዩኒቨርስቲ ተማሪዎች ያቀረቧቸው አስተዳደራዊ ጥያቄዎች ተገቢው ምላሽ እየተሰጣቸው መሆኑ ይታወቃል። ጥያቄዎቹ የግቢው ጥያቄዎች ሆነው እያለ ግን በተማሪዎቹ ሰበብነት በአዲስ አበባ ከተማ ውስጥ ሕገ ወጥ እንቅስቃሴዎች እየተደረጉ ነው። የተማሪዎቹ ጥያቄዎች በአግባቡ እየተመለሱ ባሉበት በአሁኑ ወቅት የሰላማዊ ሕዝብ ኑሮንና የመንግሥት ሥራን ሲያስተጓጉሉ ለሽብር ለሁከትና ለዝርፊያ መነሻ ሊሆኑ የሚችሉበት አንዳችም ምክንያት የለም።</p>

<p>ከትናንት በስቲያ በዩኒቨርስቲው ተማሪዎች አነሳሽነት በአራት ኪሎ አካባቢ በተፈጠረው ሁከት በወቅቱ በመገናኛ ብዙሃን እንደተገለጸው ሁሉ የትምህርት ሚኒስቴር፣ የንግድ ባንክ፣ የቱሪስት ሆቴልና የሌሎችም መ/ቤቶችና ድርጅቶች ህንፃዎች ተደብድበዋል። መስታዎቶች ረግፈዋል። የአገር አቀፍ ፈተናዎች ድርጅት ንብረት የሆኑ ከ10 ያላነሱ መኪናዎች ተቃጥለዋል። ይህንን ቤንዚን በሚገኝበት ለከፍተኛ የእሳት አደጋ ይጋለጥ ነበር። በትናትናውም ዕለት ይህ ፀረ ሕዝብ ተግባር በተባባሰ ሁኔታ ቀጥሎ በርካታ ንብረት ወድሟል።</p>

<p>ይህ ሁሉ ህገወጥና ሥርዓት አልባ ተግባር የተፈፀመው በአሁኑ ጊዜ አንዳንድ የፖለቲካ ድርጅቶች በነጻ መድረኮችና በሕዝብ ምርጫ ተቀባይነት ያላገኙበትን የፖለቲካ ዓላማ እውን ለማድረግ ከፍተኛ ትምህርት ተቋማትን በመድረክነት ለመጠቀም ከያዙት አካሄድ የመነጨ ነው።</p>

<p>በአሁኑ ጊዜ በርካታ የከፍተኛ ተቋማት ተማሪዎች ትምህርታቸውን አጠናቀው አገራቸውን ህዝባቸውናን ቤተሰባቸውም ለመርዳት ቢፈልጉም ጥቂት የፖለቲካ ተልዕኮ ያላቸው ተማሪዎች ደግሞ ይህንን ዓላማ በማደናቀፍ ለህገወጥ አላማቸውና ለተለያዩ ወንጀሎች ሲያሰልፏቸው ይታያል።</p>

<p>ከፍተኛ ትምህርት ተቋማት የአገሪቱ የሰለጠነ የሰው ኃይል ማፍሪያ እንጂ የህገ ወጦች እና የወንጀለኞች መደበቂያና መከማቻ አለመሆናቸውን ትምህርት ሚኒስቴር ማስገንዘብ ይፈልጋል። በመሆኑም እየተፈጠረ ያለውን ችግር ለማስተካከል የሚከተለውን ውሳኔ ማሳለፍ አስፈልጓል።</p>

<p>1. የአዲስ አበባ ዩኒቨርስቲ ከትናትን ሚያዝያ 10 ቀን 1993 ዓ.ም ጀምሮ ላልተወሰነ ጊዜ ተዘግቷል፤</p>

<p>2. ሌሎች ከፍተኛ ትምርህት ተቋማት ተማሪዎች የተለየ ፖለቲካ ተልዕኮ ላላቸው ወገኖች መናጆ ሳይሆኑ ከተመሳሳይ ድርጊት ተቆጥበው ትምህርታቸውን በሥርዓት እንዲከታተሉ እናስጠነቅቃለን፤</p>

<p>3. ወላጆችም ሁኔታውን በመገንዘብ መንግሥት የልጆቻቸውንና የህብረተሰቡን ደህንነት ለመጠበቅ በሚያደርገው ጥረት ውስጥ ተገቢውን አስተዋፅዖ እንዲያደርጉ ትምርህት ሚኒስቴር አጥብቆ ያስገነዝባል።</p>

<p class="align-center">ትምህርት ሚኒስቴር</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሚያዝያ 11 ቀን 1993</a></p>

</body>
</html>	
