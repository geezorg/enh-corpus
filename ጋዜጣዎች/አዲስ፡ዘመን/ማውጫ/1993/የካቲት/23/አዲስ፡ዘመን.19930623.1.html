<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያኑ በሊባኖስ ቆይታቸው መደብደባቸውን የዓለም አቀፍ የስደተኞች ድርጅት አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያኑ በሊባኖስ ቆይታቸው መደብደባቸውን የዓለም አቀፍ የስደተኞች ድርጅት አስታወቀ</h1>


<p>ከአገራቸው ለሥራ ፍለታ ወደሊባኖስ ተጉዘው በቅርቡ የተመለሱ ከ30 በላይ ኢትዮጵያውያን ለሥራ በቆዩበት ወቅት በድብደባ መሰቃየታቸውን የዓለም አቀፍ የስደተኞች ድርጅት አስታወቀ።</p>

<p>የፈረንሳይ ዜና አገልግልቶ ከትናንት በስቲያ ድርጅቱን ጠቅሶ እንደዘገበው ከሊባኖስ የተመለሱ 36 ሴቶች አዲስ አበባ ውስጥ የመጀመሪያ ደረጃ ምርመራ ተደርጎላቸው በድብደባ የተንገላቱ መሆኑን መረዳት ተችሏል።</p>

<p>እንደድርጅቱ ቃል አቀባይ ሚስተር ጂን ፊሊፕ ቻውዚይ አገላለጽ ተመላሾቹ በሊባኖስ ዜጎች መደብደባቸውና በአንዳንዶቹ ላይ እስከ አጥንት መሰበር እንዲሁም ከተመላሾቹ አንዷ በደረሰባት አስከፊ ጥቃት ለአዕምሮ መቃወስ መዳረጓን አስታውቀዋል። ሴቶቹ ከ20 እስከ 30 የዕድሜ ግምት ያላቸው መሆናቸውን ቃል አቀባዩ ገልጸው ከተመላሾቹ ውስጥ ከሶስቱ በስተቀር ሁሉም ከከተሞች የሄዱ መሆናቸውን ጠቁመዋል። እንደ ድርጅቱ ገለጻ በአሁኑ ወቅት ከ12 ሺህ እስከ 14 ሺህ የሚገመቱ ኢትዮጵያውያን ሊባኖስ ውስጥ በቤት አገልጋይነት እየሰሩ ናቸው።</p>

<p>የስደተኞቹ ድርጅት ከኢትዮጵያ መንግሥት የሴቶች ጉዳይ ቢሮ ጋር በመተባበር ሴቶች በሕገወጥ መንገድ ከአገር እንዳይወጡ ለማድረግ ችግሩ ግንዛቤ እንዲያገኝና ተመላሾቹን በመርዳት በኩል እየሠራ ነው ብሏል።</p>

<p>እ.ኤ.አ ከ1997 እስከ 1999 ብቻ ለሥራ ወደተለያዩ የዓረብ አገሮች የወጡ የ7 ሴቶች ሞት በጋዜጦች መገለጹንና የኢትዮጵያ ቴሌቪዥንም በአሲድ የተቃጠለች ሴት ምስል ማሳየቱን ድርጅቱ አስታውሶ ይህ የችግሩ አነስተኛው ክፍል በመሆኑ በበለጠ ለማወቅ አህጉራዊ ጥናት አስፈላጊ መሆኑን ጠቁሟል። የኬንያና የኤርትራ ሴቶችም በተመሳሳይ ሁኔታ ስቃይ እየደረሰባቸው እንደሚገኝ በአዲስ አበባ የድርጅቱ መልዕክተኛ የሆኑት ሜራ ሴዜ በጹሑፍ ማቅረባቸውን ዘግቧል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን የካቲት 23 ቀን 1993</a></p>

</body>
</html>	
