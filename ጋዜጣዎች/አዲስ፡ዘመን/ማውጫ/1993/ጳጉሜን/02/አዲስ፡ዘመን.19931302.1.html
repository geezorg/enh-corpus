<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የህወሓት ጉባዔ ውህዳኑ የተባረሩት በድርጅቱ ሕገ ደንብ መሰረት መሆኑን አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የህወሓት ጉባዔ ውህዳኑ የተባረሩት በድርጅቱ ሕገ ደንብ መሰረት መሆኑን አረጋገጠ</h2>


<p>የህወሓት ማዕከላዊ ኮሚቴ ከድርጅቱ ያፈነገጡ ውህዳን የማዕከላዊ ኮሚቴ አባላት እንዲባረሩ ያሳለፈው ውሳኔ ዴሞክራሲያዊ አሠራርን የተከተለና የድርጅቱ ሕገ ደንብ በሚፈቅደው መሠረት የተከናወነ መሆኑን በመግለጽ ስድስተኛው ድርጅታዊ ጉባዔ ውሳኔውን አጸደቁ።ዛሬ ሦስተኛ ቀኑን የያዘው የህወሓት ጉባዔ በትናንት ውሎው ባደረገው ውይይት ከማዕከላዊ ኮሚቴው የተባረረውን ቡድን በማናቸውም መድረኮች እንደሚያጋልጡ የጉባዔው ተሳታፊዎች አረጋግጠዋል።</p>

<p>አንዳንድ የማዕከላዊ ኮሚቴ አባላት ካድሬዎች የፈጸሙት ተግባር ከፍተኛ ድርጅታዊ ክህደትና በትግል ታሪካቸው ላይ ጥቁር ነጥብ የጣለ መሆኑን የጉባዔው ተሳታፊዎች እንዳመኑበት ቃል አቀባዩ አውስቷል። ጥፋተኞች ለፈጸሙት ድርጊት በየግላቸው ተጠያቂ እንደሚሆኑ በጉባዔው መጠቆሙን ቃል አቀባዩ አመልክቶ ስህተታቸውን ተቀብለው ችግሩን ከምንጩ ለማስወገድ ዝግጁ ለሆኑት ደግሞ ድርጅቱ የሚያደርግላቸው እገዛ ቀጣይነት ያለው እንዲሆን መወሰኑን አስረድቷል።</p>

<p>የህወሓት ካድሬዎች የድርጅታቸውን ሕልውና ለማረጋገጥ ለተጫወቱት ሚና የጉባዔው ተሳታፊዎች ያላቸውን አድናቆት የገለጹ ሲሆን አብዛኛው የማዕከላዊ ኮሚቴ አባላት ድርጅቱን እየመሩ እስካሁን እንዲቆዩ መደረጉም ሕጋዊ ውሳኔ መሆኑን ጉባዔው እንዳመነበት ቃል አቀባዩ አስታውቋል። ከድርጅቱ የወጣው አንጃ ህወሓት ሙስናን ለመታገል የሚያደርገውን ጥረት የሚያኮላሽ መሆኑንም ጉባዔው እንዳመነበት አብራርቷል።</p>

<p>በድርጅቱ ሊቀመንበር ከትናንት በስቲያ የቀረበውን ሪፖርት የጉባዔው ተሳታፊዎች በዝርዝር ከትክክል ያሳየና ለመጪው ጉዞአችን ትክክለኛ አቅጣጫ ያመላከተ ነው በማለት አጽድቀውታል።ይኸው የማዕከላዊ ኮሚቴ ሪፖርት የድርጅቱ ሰነድ ሆኖ እንዲቀመጥም ተሳታፊዎቹ ወስነዋል።ጉባዔው በሌሎችም ጉዳዮች ላይ ውይይቱን መቀጠሉንም ቃል አቀባዩ ጨምሮ አስረድቷል።</p>

<p>በተመሣሣይም ሪፖርተራችን ለምለም መንግሥቱ ከነቀምት እንደዘገበችው የኦህዴድ ሁለተኛ ድርጅታዊ ጉባኤ ተሳታፊዎች ድርጅቱ በጀመረው የተሃድሶ ሂደት በመታገዝ የአብዮታዊ ዴሞክራሲን የአመለካከት ልዕልና በማስፈን የሕዝቡን ሁለንተናዊ ጥቅም እንደሚያስጠብቁ አረጋግጠዋል። ጉባዔውም በተለያዩ ሁለት ሰነዶች ላይ በመወያየት አፅድቋል።</p>

<p>ጉባዔተኛው በድርጅቱ ውስጥ የተከስተው ችግር ከዓላማው ጋር የማይሄድ ከሕዝቡ መብትና ጥቅም ጋር የሚፃረር በመሆኑ በተጀመረው ተሃድሶ በመታገዝ የዝቡን ሁለንተናዊ ጥቅም እንደሚያስጠብቁ አረጋግጠዋል። በድርጅቱ ውስጥ ተከስቶ የነበረውን ችግር በመጠቀም ለድርጅቱ ያሰቡ መስለው ፀረ ሕዝብ ፍላጎታቸውን ሊጭኑበትና ድርጅቱን ለማፍረስ የሚሯሯጡትን ኋይሎች ከንቱ መፍጨርጨር በጀመሩት የሞቀ ትግል እንደሚያሽመደምዱትም ጉባዔተኞቹ አረጋግጠዋል።</p>

<p>ጉባዔው የድርጅቱን የ10 ዓመት ጉዞና የቀጣይ ተግባር አቅጣጫዎች የሚጠቁመውን ሪፖርት በሙሉ ድምፅ አፅድቋል። ይኸው ሪፖርት ድርጅቱ ዓላማውን ለማሳካት ዴሞክራሲን የሚያጠናክሩ ተግባራትን ማከናወን የክልሉን ማህበራዊና ኢኮኖሚያዊ ችግሮች ደረጃ በደረጃ መፍታት ለክልሉ የሚመደበው በጀት የሕዝቡን ኑሮ በሚለውጥ ተግባር ላይ እንዲውል ማድረግ እንዳለበት አመልክቷል።</p>

<p>ድርጅቱ ከህዝባዊ መንግሥት ምስረታ ጀምሮ ያከናወናቸውን ፈርጀ ብዙ ተግባራትና በሂደቱ ያጋጠሙ ችግሮችን የዳሰሰው ይኼው ሪፖርት ሕዝቡ የፖለቲካ ሥልጣን ባለቤት እንዲሆን በባህሉና በቋንቋው እንዲኮራ አርሶ አደሩ የምርቱ ተጠቃሚ እንዲሆን ድርጅቱ ከፍተኛ ጥረት ማድረጉን አመልክቷል።</p>

<p>እነዚህ ተግባራት ቢከናወኑም በ10ዓመታት ጉዞ የአመለካከት ጥራት የትግሉ ዋነኛ ኋይል የሆነውን ሰፊውን ሕዝብ አደራጅቶ ለልማት አለማሳተፍ ዴሞክራ ሲያዊ ሂደትን በተሟላ መልክ አለማስፈን ጠባብነትና ሙስና ድርጅቱን ካጋጠሙት ዋናዎቹ ችግሮች መካከል የሚጠቀሱ መሆናቸውን ሪፖርቱ አውስቷል። ጉባዔው በትናንት ውሎው የኦዲትና ቁጥጥር ኮሚሽን ዕለት እንደሚያፀድቀውም ይጠበቃል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጳጉሜን 2 ቀን 1993</a></p>

</body>
</html>	
