<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዩኒቨርስቲው የፖሊስ የጥበቃ ኃይሉን በሲቪል እየተካ መሆኑን አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዩኒቨርስቲው የፖሊስ የጥበቃ ኃይሉን በሲቪል እየተካ መሆኑን አስታወቀ</h1>


<p>በአዲስ አበባ ዩኒቨርስቲ በአሁኑ ወቅት ያለውን መደበኛ የፖሊስ የጥበቃ ኃይል በሲቪል የተመካቱ እንቅስቃሴ እየተጠናቀቀ መሆኑን ዩኒቨርስቲው አስታወቀ።</p>

<p>በዩኒቨርስቲው የሰው ኃይልና ጠቅላላ አገልግሎት መመሪያ ኃላፊ አቶ መኮንን አብርሃ ትናንት እንደገለጹት ባለፉት ጥቂት ወራቶች ውስጥ 272 አዲስ የጥበቃ ሠራተኞች ተመልምለው ለሁለት ወራት የሚቆይ ሥልጠናቸውን በመከታተል ላይ ሲሆኑ ከአሥር ቀናት በኋላ ተመርቀው በየምድብ ሥራቸው ይሰማራሉ። የቀድሞዎቹ የፖሊስ ጥበቃ ኃይሎችም በነዚህ ይተካሉ ብለዋል። አዲሶቹ የጥበቃ ኃይሎች ከደብረዘይት የዩኒቨርስቲው ፋኩልቲ በስተቀር በሁሉም የዩኒቨርስቲው ካምፓሶችና ትምህርት ቤቶች ይሰማራሉ ብለዋል። በደብረዘይት ያለው የጥበቃ ኃይል ቀድሞውንም ሲቪል መሆኑን ኃላፊው ተናግረዋል።</p>

<p>ለጥበቃ አካላቱ የሚሆን የደንብ ልብስም በመዘጋጀት ላይ መሆኑን የገለጹት ኃላፊው መንግሥት ለተማሪዎቹ በገባው ቃልና ለጉዳዩ በሰጠው ከፍተኛ ትኩረት አስፈላጊውን ቅድመ ዝግጅት በሙሉ በተያዘለት ፕሮግራም መሰረት እየተከናወነ መሆኑን አስረድተዋል። የጥበቃ ኃይሎቹ ቅጥር በሲቪል ሰርቪስ ቅጥር ደንብ መሰረት የተከናወነ መሆኑን ጠቅሰው የተመለመሉት የጥበቃ ኃይሎች የሥነ ምግባር ሁኔታን ለማጣራት ጥረት መደረጉንም አስታውቀዋል።</p>

<p>የአዲስ አበባ ዩኒቨርስቲ ተማሪዎች ባለፈው ሚያዝያ ወር በዩኒቨርስቲው ግቢ ያለው መደበኛ የፖሊስ ጥበቃ ኃይል በሲቪል እንዲተካ ከጥያቄዎቻቸው አንዱ አድርገው አቅርበው እንደነበር ይታወሳል። በወቅቱ ከተማሪ ተወካዮች ጋር በተደረገው ውይይት የዩኒቨርስቲ ተማሪዎች መጽሔት እንዲታተምና እንዲወጣ፣ የመናገር የመሰብሰብ መብት እንዲጠበቅ የተማሪዎች የመማክርት ጉባዔ በአግባቡ እንዲደራጅ ስምምነት ላይ መደረሱን ትምህርት ሚኒስቴር አስታውቆ ነበር።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጳጉሜን 1 ቀን 1993</a></p>

</body>
</html>	
