<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ በፖሊስና በሚሊሻ ሽፋን መደበኛ ሠራዊቷን ወደጊዜያዊ ቀጣናው በማስገባት ችግር እየፈጠረች መሆኗን ጠቅላይ ሚኒስትር መለስ ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ኤርትራ በፖሊስና በሚሊሻ ሽፋን መደበኛ ሠራዊቷን ወደጊዜያዊ ቀጣናው በማስገባት ችግር እየፈጠረች መሆኗን ጠቅላይ ሚኒስትር መለስ ገለፁ</h3>


<p>ኤርትራ በፖሊስና በሚሊሻ ሽፋን መደበኛ ሠራዊቷን ወደጊዜያዊ የደህንነት ቀጣና በማስገባት ችግር ሊፈጥር የሚችል ሁኔታ እያራመደች መሆኗን ጠቅላይ ሚኒስትር መለስ ዜናዊ ገለጹ።</p>

<p>ጠቅላይ ሚኒስትር መለስ ትናንት ረፋዱ ላይ ዛምቢያ ሉሳካ ውስጥ ከተባበሩት መንግሥታት ድርጅት ዋና ፀሐፊ ኮፊ አናን ጋር በተወያዩበት ወቅት የአልጀርሱን የሰላም ስምምነት በመጣስ ላይ ያለችው ኤርትራ በአካባቢው ለሚፈጠር ችግር ኃላፊነቱን እንደምትወስድ አስታውቀዋል። ሚስተር አናን በበኩላቸው የተፈጠረውን ጉዳይ የመንግሥታቱ ድርጅት እንደሚያውቀውና ሁኔታውንም እየተከታተለ እንደሆነም አመልክተዋል። ይህ ጉዳይ አሳሳቢ በመሆኑ የመንግሥታቱ ድርጅት ከኤርትራ መንግሥት ጋር እየተነጋገረበት መሆኑን ዋና ፀሐፊው መግለፃቸውን የውጭ ጉዳይ ሚኒስትር ስዩም መስፍን አስረድተዋል።</p>

<p>ጠቅላይ ሚኒስትር መለስና ዋና ፀሐፊው አናን የመንግሥታቱ ድርጅት የሰላም አስከባሪ በአዲስ አበባና በአሥመራ መካከል ሊጠቀም ስለሚፈልገው ቀጥተኛ የአየር በረራ በተመለከተም ተወያይተዋል። ጠቅላይ ሚኒስትር መለስ በዚህ ወቅት የኢትዮጵያ መንግሥት የሰላም ስምምነቱን ሙሉ ለሙሉ ተግባር ላይ ለማዋል በመሥራት ላይ መሆኑን ገልጸዋል። የአየር በረራውን በተመለከተ የኢትዮጵያ መንግሥት ወታደራዊ መስመር ነው ብሎ ከሚመለከተው አንድ መስመር በስተቀር የሰላም አስከባሪ የፈለገውን የበረራ መስመር መርጦ መጠቀም እንደሚችል ጠቅላይ ሚኒስትሩ ለዋና ፀሐፊው ገልፀዋል። ይሁንና የሰላም አስከባሪው ሊጠቀምበት ለፈለገው የበረራ መስመር በኢትዮጵያ በኩል ቀና ፍላጎት መኖሩን ነገር ግን ፈቃደኝነቱ ያልታየው በኤርትራ መንግሥት ወገን እንደሆነ ጠቅላይ ሚኒስትር መለስ መናገራቸውን አቶ ስዩም አስታወቀዋል።</p>

<p>የአልጀርሱ ስምምነት ችግር እየገጠው ያለው በኤርትራ በኩል መሆኑን ያስረዱት ጠቅላይ ሚኒስትሩ ስምምነቱ ተግባራዊ እንዲሆን ከተፈለገ በኤርትራ መንግሥት ላይ ጫና መፍጠር እንደሚገባ አሳስበዋል።</p>

<p>ጠቅላይ ሚኒስትር መለስና ኮፊ አናን ከኢትዮ ኤርትራ የሰላም ሂደት በተጨማሪ በኢትዮጵያና በመንግሥታቱ ድርጅት መካከል ያሉት ሰፊ የኢኮኖሚ ተራድዖ የትብብር መስኮች ተጠናክረው በሚቀጥሉባቸው ሁኔታዎች ከጥሩ መግባባት ላይ የተደረሰ ውይይት አድርገዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 4 ቀን 1993</a></p>

</body>
</html>	
