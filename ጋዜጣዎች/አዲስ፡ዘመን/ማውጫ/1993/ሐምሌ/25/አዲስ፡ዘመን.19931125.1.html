<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተዘዋዋሪው «ገምጋሚ» ተያዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተዘዋዋሪው «ገምጋሚ» ተያዘ</h1>


<p>ኦሮሚያና ደቡብን አዳርሷል። ከአንዱ ከተማ ወደሌላኛው አጣዳፊ የመንግሥትና የሕዝብ ጉዳይ ያለበት ይመስል በርካታ የግምገማ ስብሰባዎችን መርቷል። በአዳማ ወረዳ ፖሊስ ባለፈው ሰሞን በቁጥጥር ሥር ከመዋሉ በፊት የ26 ዓመቱ ተስፋዬ ተክሉ ለስድስት ዓመታት ራሱን የሚቆጥረው እንደከፍተኛ የደህንነት አባል እንጂ እንደአጭበርባሪ አይደለም። በተዘዋወረባቸው ሥፍራዎች የመንግሥት ኃላፊዎችንና የዞን መስተዳድር ፖሊስ አባላትን እያሰረና እያስፈራራ ብዙ ገንዘብ ተቀብሏል። ታዲያ ሁሌም «ግምገማ» በጠራበት ስፍራ ሁሉ ራሱን «የደህንነት ባለሥልጣን ነኝ» ሲል ያስተዋውቃል። ይኼኔ የመንግሥት ኃላፊዎችና ፖሊሶች ይርዳሉ። የጠየቀውን ሁሉ ይፈፅማሉ። እሱም በበኩሉ የሚገመገሙትን ገምግሞና ገስጾ፣ አንዳንዱንም ወደ እሥር ቤት ወርውሮ «ለሥራ ለቆየሁበት አበል ይከፈለኝ» በማለት የድርሻውን ዘግኖ ይሰወራል። ወጣቱ ለፖሊስ እንደገለፀውና ኢዜአ እንደዘገበው «በሙስና የተዘፈቁ የመንግሥት ኃላፊዎች በራስ የመተማመን መንፈስ ስለሌላቸው ድክመታቸውን ስነግራቸው ስለሚርበተበቱ እንደፈለግኩት ሳሽከረክራቸው ቆይቻለሁ» ሲል ይኩራራል።</p>

<p>የዚህ ወጣት «ገምጋሚ» ድርጊት በዚህ አያበቃ። በ1990 በምስራቅ ሐረርጌ ዞን የኦንትሮባንድ እቃ አለአግባብ በመያዝና ለግል ጥቅማቸው በማዋል የሚጠረጠሩ የዞንና የወረዳ መስተዳድር የፖሊስ አባላትን ሰብስቦ በመገምገም የዞኑ የኦህዴድ ተጠሪ፣ የዞኑ ምክትል አስተዳዳሪና ሦስት መርማሪ ፖሊሶች እንዲታሰሩ ካደረገ በኋላ «ከእናንተ ጋር ለስራ ለቆየሁበት አበል ይከፈለኝ» በማለት 10 ሺህ ብር ተቀብሎ ተሰውሯል።</p>

<p>በሲዳማ ዞን ደግሞ በ1988 ሙስና ፈጽመዋል ተብለው የሚታሙ የዞኑ አቃቤ ሕግ ኃላፊ አንድ የፖሊስ ምክትል የመቆ አለቃና አንድ የአስር አለቃን «በመገምገም» ጥፋተኞች ናቸው ብሎ ካሰራቸው በኋላ ከይርጋለም ፖሊስ ጣቢያ ስምንት እስረኞች እንዲፈቱ በማድረግ በአበል ስም 3 ሺህ ብር የወሰደ መሆኑን ለፖሊስ ገልጧል።</p>

<p>የአዳማ ማዘጋጃ ቤት ሹም የነበረ ግለሰብም አለአግባብ የከተማ ቦታ እንደሚሰጥ መረጃ በማግነቱ የደህንነት ባለሥልጣን መሆኑን ገልጦ መኪና እንዲልኩለት በማዘዝ በተላከለት የመንግሥት መኪና እየተዘዋወረ ነጋዴዎችን አጭበርብሮ እንደተሰወረ በሰጠው የእምነት ቃል አስረድቷል። በዚሁ ዓመት በአዳማ ወረዳ የቀበሌ 10 አመራር አባላት አንዲት አሮጊት ለ23 ዓመት የኖሩበትን የቀበሌ ቤት ቀምተው በ17 ሺህ ብር ለግለሰቦች ሸጠውታል መባሉን በመስማቱ ስብሰባ በመጥራት ገምግሞ ካሰራቸው በኋላ አበል አምጡ በማለት 3 ሺ ብር ተቀብሏቸው መሰወሩን ወጣቱና የቀበሌው አመራር የነበሩ ግለሰቦች ተናግረዋል።</p>

<p>በዚሁ በአዳማ የቀበሌ 17 አመራር አባላትን ሰብስቦ በመገምገም በቀበሌው የሚኖሩ ሀብታም የቤት እመቤት እንዲጠሩለት በማድረግ ወፍጮ ቤታቸው በሌቦች ሊሰረቅ ሙከራ እንደተደረገና ሌቦቹ በቁጥጥር ስር መዋላቸውን በመግለጽ ለማጣራት ስራ የሚያገለግል 1 ሺህ 300 ብር ተቀብሎ መሰወሩን ገንዘቡ የተወሰደባቸው ወይዘሮ ኤልሳቤጥ ሳህሉና አጭበረበረ የተባለው ወጣት አስረድተዋል።</p>

<p>ወጣቱ ሐምሌ 13 ቀን 1993 የወንጂ ከተማ መስተዳድር አባላትን ሰብስቦ አንድ የቀበሌ ቤት በ7 ሺህ 500 ብር አለአግባብ እንደሸጡ በግምገማ ካሳመናቸውና ግለሂስ እንዲያካሂዱ ካደረገ በኋላ ለአበል ሁለት ሺህ ዘጠኝ መቶ ብር ሊቀበል ሲል በሚያውቀው አንድ ፖሊስ አማካይነት በቁጥጥር ስር መዋሉን የአዳማ ወረዳ ፖሊስ የወንጀል ምርመራ ክፍል ሲገልጽ ወጣቱም የተባለው ሁሉ ትክክል መሆኑን አምኗል።</p>

<p>ወጣቱ ለዚህ የማጭበርበር ድርጊት ምን እንዳነሳሳው ተጠይቆ «እኔ የማጭበረብረው በሙስና የተዘፈቁ ኃላፊዎችን እየተከታተልኩ ስለሆነ እንዲያውም ሙስናን ተከላከልኩ እንጂ ወንጀል አልፈፀምኩም» ብሏል። ተስፋዬ ተክሉ ሦስት ሰዎችን በትርፍነት በጫነች የሕዝብ ማመላለሻ ሚኒባስ በመጓዝ ላይ እንዳለ በዓለም ጤና ከተማ መኪናዋን አስቁሞ ቁጥጥር በማድረግ ላይ የነበረን አንድ ትራፊክ ፖሊስ በጥፊ በመምታት መቂ ከተማ ፖሊስ ጣቢያ ወስዶ አስሮት መወሰወሩንም ፖሊስ ገልጿል።</p>

<p>ወጣቱ በሚፈጽማቸው የማጭበርበር ተግባሮች አምኖ በቁጥጥር ስር ውሎ በአዳማ ማረሚያ ቤት አንድ ዓመት ከሦስት ወር ከታሰረ በኋላ ወንጀል የተፈጸመባቸው ኃላፊዎች ቀርበው መረጃ መስጠት ባለመቻላቸው መለቀቁን ፖሊስ ተናግሯል። ወጣቱ ግን «ኃላፊዎቹ የእኔ ጉዳይ ሲነሳ የእነሱ ሙስናም አብሮ መነሳቱ ስለማይቀር በፍርሀት ምክንያት ነው ያልቀረቡት» ሲል አብራርቷል።</p>

<p>ወጣቱ በርካታ ውስብስብ የማጭበርበር ወንጀሎችን የፈጸመ በመሆኑ ሰፊ የምርመራ ስራ ለማካሄድ በዝግጅት ላይ መሆኑን የአዳማ ወረዳ ፖሊስ የወንጀል ምርመራ ክፍል ከሰጠው ገለጻ ለማወቅ ተችሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 25 ቀን 1993</a></p>

</body>
</html>	
