<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንሚ ተልዕኮውን በሚገባ እንዳይወጣ ኤርትራ እንቅፋት እየፈጠረችበት መሆኑን ወቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንሚ ተልዕኮውን በሚገባ እንዳይወጣ ኤርትራ እንቅፋት እየፈጠረችበት መሆኑን ወቀሰ</h1>


<p>በኢትዮጵያና በኤርትራ የተባበሩት መንግሥታት ተልዕኮ (አንሚ) ኤርትራ የሰልም አስከባሪ ኃይሎችን እንቅስቃሴ መገደብ መቀጠሏንና ተልዕኮውም የተጣለበትን ኃላፊነት በሚገባ እንዳይወጣ እንቅፋት እየፈጠረችበት መሆኑን አስታወቀ።</p>

<p>የፈረንሳይ ዜና አገልግሎት እንደዘገበው የኤርትራ መንግሥት በጊዜያዊው የፀጥታ ቀጣና ውስጥና ውጭ የአንሚን ያልተገደበ ይ እመንቀሳቀስ ነፃነት በተደጋጋሚ እየተፈታተነ ነው ሲል ተልዕኮው ገልጿል። ዘገባው «ከጊዜያዊው የፀጥታ ቀጣና ውስጥና ውጭ ያለውን ማንኛውም እንቅስቃሴ መከታተል መቻል አለብን» ሲል ተልዕኮው አሥመራ ውስጥ ዓርብ ምሽት በሰጠው መግለጫ አመልክቷል። «ሆኖም ከተኩስ አቁሙ ስምምነት መንፈስ ውጭ የሰላም አስከባሪ ኃይላት የመንቀሳቀስ ችግር ገጥሟቸዋል» ሲሉ የተልዕኮው ቃል አቀባይ ጂን ቪክተር ንኮሎ መግለፃቸውን ዜና አገልግሎቱ ዘግቧል።</p>

<p>ከፀጥታ ቀጣናው ውጭ ተልዕኮው የሚንቀሳቀስበት መንገድ በምሥራቅ ኤርትራ የሚገኘውና ሀርሲሌ ወደተባለው ሥፍራው የሚወስደው መተላለፊያ ብቻ ነው ያሉት ንኮሎ አንሚ መውጫ ለማዘጋጀት መንገዱ ፈታኝ እንደሆነበትና የሰላም አስከባሪውንም እንቅስቃሴ እንደገደበው አስታውቀዋል። ይህንኑም ጉዳይ የፀጥታው ምክር ቤት ባለፈው ግንቦት ባፀደቀው መግለጫ ላይ አፅንዖት ሰጥቶታል ሲል ዜና አገልግሎቱ ዘግቧል።</p>

<p>የኤርትራ መንግሥት በጊዜያዊው የፀጥታ ቀጣናና ወደዚሁ ቀጣና የሚወስዱ ዋና ዋና መስመሮች ላይ አንሚ በነፃነት ይንቀሳቀስ ዘንድ ፈቅጃለሁ እንጂ ከነዚህ አካባቢዎች ውጪ ግን መንቀሳቀስ አይችልም ማለቱን ዜና አገልግሎቱ አስታውቋል።</p>

<p>በሌላም በኩል አምባገነኑ የሻዕቢያ መንግሥት በኤርትራ የሚያካሂደውን ወታደራዊ ምልመላ አሁንም በስፋት እንደቀጠለበት ድምፂ ዴሞክራሲያዊ ኤርትራ የተባለ የሻዕቢያ ተቃዋሚ ዌብ ሳይት ዘገበ። ዌብ ሳይቱ ከትናንት በስቲያ ባሰራጨው ዘገባ እንዳመለከተው በአሁኑ ወቅት የከፍተኛ ሁለተኛ ደረጃ ትምህርታቸውን ያጠናቀቁ ተማሪዎችን በሙሉ ወደሳዋ የወታደር ማሰልጠኛ ተቋም እንዲገቡ ጥብቅ ትዕዛዝ አስተላልፏል።</p>

<p>እንዲሁም በተለያዩ የኤርትራ አካባቢዎች የሚገኙ ሚሊሺያዎችን ሰብስቦ ፎር ሰምሀር ወደተባለ አዲስ የወታደር ማሰልጠኛ ቦታ በማስገባት ስልጠና በመስጠት ላይ መሆኑን ጨምሮ ገልጿል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 17 ቀን 1993</a></p>

</body>
</html>	
