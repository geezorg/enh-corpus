<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ኩማ ደመቅሳን ጨምሮ አራት የኦህዴድ ማዕከላዊ ኮሚቴ አባላት ከኃላፊነታቸው ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ኩማ ደመቅሳን ጨምሮ አራት የኦህዴድ ማዕከላዊ ኮሚቴ አባላት ከኃላፊነታቸው ታገዱ</h1>


<p>የኦሮሞ ህዝብ ዴሞክራሲያዊ ድርጅት (ኦህዴድ) አቶ ኩማ ደመቅሳ በፈጸሙት ጥፋት ከድርጅቱ ዋና ፀሐፊነትና ከማዕከላዊ ኮሚቴ አባልነት ታግደው እንዲቆዩ ወሰነ። ከዚህም በተጨማሪ የማዕከላዊ ኮሞቴ አባላት የነበሩት አቶ ጫላ ሆርዶፋ፣ አቶ ድሪባ አርቆና አቶ ያሲን ሁሴን ከአመራር አባልነት ታግደው እንዲቆዩ ኦህዴድ ወስኗል።</p>

<p>ድርጅቱ ትናንት ማምሻውን «ኦህዴድ ለኦሮሞ ህዝብ መብትና ጥቅሞች መከበር ከመቼውም ጊዜ በላይ በፅናት ይታገላል» በሚል ባወጣው ድርጅታዊ መግለጫ የማዕከላዊ ኮሚቴ የአመራር አባላቱ ኦህዴድን ወክለው በማንኛውም የኃላፊነት ቦታ እንዳይሰሩ ወስኗል። የድርጅቱ ዋና ፀሐፊ የነበሩት አቶ ኩማ ደመቅሳ ድርጅቱ በመደባቸው ቦታ እንዲሰሩ ሲል ውሳኔ አሳልፏል።</p>

<p>እንደድርጅቱ መግለጫ ኦህዴድና በኦህዴድ የሚመራው ክልላዊ መንግሥስት በስርዓቱ ውስጥ እየተስፋፋ የመጡት ሙስና ፀረ ዴሞክራሲያዊ ተግባሮችና የስልጣን ብልግና ችግሮች አካል ሆነው መቆየታቸውን አመልክቷል። እንዲሁም የአመለካከት ጥራት መጓደል፣ ሙስናና ፀረ ዴሞክራሲያዊ አመላካከቶችና ድርጊቶች በኦህዴድና በድርጅቱ በሚመራው መንግሥት ውስጥ በመስፋፋታቸው ህዝቡ በትግሉ የተቀዳጃቸው ድሎች ለአደጋ እንዲጋለጡ ተደርገዋል ሲል መግለጫው ጠቁሟል።</p>

<p>በድርጅቱ ውስጥ ውስጣዊ ዴሞክራሲ እየጠበበና ፀረ ዴሞክራሲያዊነት እየነገሰ በመምጣቱ ህጋዊነትንና የህግ የበላይነትን ለማንገስ የሚደረገው ጥረት እክል እንዳጋጠመው መግለጫው አመልክቷል። በመዋቅሩ ውስጥ የተስፋፋው በዘመድ አዝማድ የመጠቃቀም በጥቅም ትስስር መጎዳኘትና መተሳሰር የብዙዎችን ቅን ዜጐች አገርንና ራስን የመጥቀም ፍላጎት ጎድቶታል ያለው ይኸው መግለጫ በዚህ ሁኔታ ከቀጠለ ድርጅቱ ያነገባቸው አብዮታዊ ዴሞክራሲያዊ ዓላማዎች ከግብ ማድረስ ከቶውንም የማይታሰብ ስለሆነ የተሀድሶ እርምጃ መውሰድ አስፈላጊ ሆኖ እንዳገኘው አስታውቋል።</p>

<p>በዚሁ መሰረት ኢህአዴግ አቀፍ የሆነ የተሀድሶ እንቅስቃሴ መካሄድ ከጀመረ የመንፈቅ ያህል ጊዜ ማሳለፉን ድርጅቱ በመግለጫው ላይ አውስቶ በጉዞው ያልተሰደቱና ራሳቸውን ለጥገኛ ገዥ መደብነት ያጩ ፀረ ዴሞክራቲክ ኃይሎች ከህወሓት ከኢህአዴግ አመራር አንጃ ፈጥረው ማፈንገጣቸውን አስተውሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 17 ቀን 1993</a></p>

</body>
</html>	
