<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና የተጠረጠሩት ግለሰብ ከጅቡቲ ተይዘው ፍርድ ቤት ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሙስና የተጠረጠሩት ግለሰብ ከጅቡቲ ተይዘው ፍርድ ቤት ቀረቡ</h1>


<p>ከኢትዮጵያ ንግድ ባንክ 22 ሚሊዮን ብር ከደንብ ውጪ ተብድረዋል ያለጨረታ 156 ሺ ኩንታል ስኳር ገዝተዋል ተብለው በሙስና የተጠረጠሩ አንድ ግለሰብ ከጅቡቲ ተይዘው አዲስ አበባ ፌዴራል ከፍተኛ ፍርድ ቤት ቀረቡ።</p>

<p>ከትናንት በስቲያ በአንደኛ ወንጀል ችሎት ቀርበው የጊዜ ቀጠሮ የተጠየቀባቸው አቶ ሳሚ የሱፍ የተባሉ ግለሰብ ፖሊስ በሙስና በተጠረጠሩ ከፍተኛ ነጋዴዎች የባንክና የስኳር ድርጅት ሠራተኞች ላይ ማጣራት ሲጀምር በመሰወራቸው በተደረገው ፍለጋ ጅቡቲ ውስጥ ተገኝተው መያዛቸውን ለፍርድ ቤቱ ገልጿል።</p>

<p>በሶማሌ ክልል አድርገው ጅቡቲ የገቡት እኚሁ ተጠርጣሪ ሊያዙ የቻሉት ኢትዮጵያና ጅቡቲ ወንጀለኛን አሳልፎ ለመስጠት ባላቸው የጋራ ስምምነት መሰረት መሆኑን ፖሊስ ለፍርድ ቤቱ አስረድቷል። ተጠርጣሪው አቶ ሳሚ የሱፍ ከኢትዮጵያ ንግድ ባንክ ኃላፊዎች ጋር በነበራቸው የጥቅም ግንኙነት ጨው አስይዘው የተበደሩትን 22 ሚሊዮን ብር ጉዳይ በተመለከተ ፖሊስ በማጣራት ላይ መሆኑንም ገልጸዋል።</p>

<p>እንዲሁም ከኢትዮጵያ ስኳር ኢንዱስትሪ ድጋፍ ሰጪ ማዕከልና ከስኳር ፋብሪካዎች የሥራ ኃላፊዎች ጋር በነበራቸው የጥቅም ግንኙነት 156 ሺ ኩንታል ስኳር ያለጨረታ ስለመግዛታቸው ፖሊስ የማጣራት ሥራውን እያካሄደ መሆኑን ችሎቱ አመልክቷል። በተጠርጣሪው ላይ ፖሊስ የሚያደርገውን ምርመራና የማስረጃ ማሰባሰብ ሁኔታ በጅምር ላይ ስለሚገኝ ይህንኑ ለማጠናከር የኢንስፔክሽንና የባለሙያዎች የምርመራ ውጤት ለማካሄድ የአሥራ አራት ቀን የጊዜ ቀጠሮ እንዲሰጠው ጠይቋል።</p>

<p>የተጠርጣሪው ጠበቃም ግለሰቡ ጅቡቲ የሄዱት የመኖሪያ ፈቃድ ስላላቸው እንጂ ከተጠረጠሩበት የወንጀል ተግባር ለማምለጥ ባለመሆኑ ፍርድ ቤቱ የጅቡቲ የመኖሪያ ፈቃዳቸውን እንዲመለከተው አቤቱታ አቅርበዋል። ጠበቃው አያይዘውም በተጠርጣሪው ላይ ፖሊስ ምርመራ አካሂዶ ቃላቸውን የሰጡ ስለሆነና ይፈለጋሉ የተባሉ ሰነዶችም በፖሊስ እጅ ስለሚገኙ ከእስር እንዲለቀቁ አመልክተዋል።</p>

<p>ችሎቱም ተጠርጣሪው ፍርድ ቤት የቀረቡት ለመጀመሪያ ጊዜ መሆኑንና ፖሊስም ምርመራውን አለማጠናቀቁን ጠቅሶ የጊዜ ቀጠሮ ስለጠየቀ ለሐምሌ 24 ቀን 1993 ተለዋጭ ቀጠሮ መያዙ ተገልጿል። ስለገልሰቡ የጅቡቲ ነዋሪነት በፖሊስ ከቀረበው ጉዳይ ጋር ተያያዥነት ስለሌለው ፍርድ ቤቱ አይመለከተውም ብሏል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 12 ቀን 1993</a></p>

</body>
</html>	
