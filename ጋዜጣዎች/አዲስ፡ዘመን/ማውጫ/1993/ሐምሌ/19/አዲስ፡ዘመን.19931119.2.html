<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነጎድጓድና በረዶ የቀላቀለ ዝናብ ስለሚጠበቅ ቅድመ ጥንቃቄ እንዲደረግ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ነጎድጓድና በረዶ የቀላቀለ ዝናብ ስለሚጠበቅ ቅድመ ጥንቃቄ እንዲደረግ ተጠየቀ</h1>


<p>በኢትዮጵያ የደቡብ ምዕራብ፣ የመካከለኛው፣ የሰሜን ምስራቅና ሰሜን ምዕራብ አንዳንድ አካባቢዎች ላይ በሚቀጥለው ሳምንት ነጎድጓድና በረዶ የቀላቀለ ዝናብ ስለሚጠበቅ ባለሙያዎች አስፈላጊውን ቅድመ ጥንቃቄ እንዲያደርጉ ብሔራዊ የሜትሪዮሎጂ አገልግሎት ድርጅት አሳሰበ።</p>

<p>አዲስ አበባን ጨምሮ በደጋማው የአገሪቱ ክፍሎች ባለፈው ሳምንት የክረምቱ ዝናብ በተከታታይ በመጣሉ ብዙዎች አካባቢዎችን ሸፍኖያለው ደመናማ የአየር ሁኔታ በመጠናከሩ በዚህም የፀሐይ ብርሃን ወይም ኃይል መሬት ባለመድረሱ እንዲሁም ሌሊትና ማለዳ ላይ ቅዝቃዜ እያየለ መምጣቱን የድርጅቱ አንድ ባለሙያ ትናንት ገልፀዋል።</p>

<p>እንደድርጅቱ መግለጫ በሚቀጥሉት ሰባት ቀናት በቦረና ደቡባዊ ክፍል፣ በደቡባዊ ሶማሌ አጋማሽና በኦሮሚያ አጎራባች አካባቢዎች ደረቅ ሁኔታ ስለሚጠበቅ አሉታዊ ተፅዕኖ ይኖረዋል። የክረምቱ ዝናብ በአገሪቱ የተለያዩ አካባቢዎች ተጠናክሮ ስለሚቀጥል የመኸር ሰብልና የረዥም ወቅት ተክሎች አብቃይ አካባቢዎች የጎላ ተጠቃሚዎች እንደሚሆኑም ድርጅቱ አስታውቋል።</p>

<p>እንደድርጅቱ መግለጫ በሚቀጥሉት ቀናት በአብዛኛዎቹ የትግራይ፣ የአማራ፣ የአፋር፣ የቤንሻንጉል ጉሙዝ፣ በምዕራብና መካከለኛው የኦሮሚያ አካባቢዎች የሚጠበቀው ሰፊ ሽፋን ያለው መደበኛና ከመደበኛ በላይ የሆነ ዝናብ ለክረምቱ የእርሻ እንቅስቃሴ አዎንታዊ አስተዋፅዖ እንደሚኖረው ይገመታል።</p>

<p>ከዚህ በፊት ከመደበኛ ያነሰ ዝናብ የነበራቸው የምስራቅ ኦሮሚያ፣ የሶማሌ ሰሜናዊ አጋማሽ፣ የአፋር፣ የደቡብና የጋምቤላ አካባቢዎች ከመደበኛው ጋር የተቀራረበ ዝናብ ስለሚጠበቅ የግጦሽ ሳርና የውሃ አቅርቦትን እንደሚያሻሽለው አመልክቷል።</p>

<p>በድርጅቱ የአየር ሁኔታ ትንበያና ቅድሚያ ማስጠንቀቂያ ቡድን መሪ አቶ ድሪባ ቆሪቻ እንዳስታወቁት በሐምሌ ወር የሚዘወተረው የዝናብ ሁኔታ ተከታታይነት ያለው ሆኖ ለረዥም ሰዓታት የሚጥልና የዝናቡ ሁኔታ የሚጨምር በመሆኑ በአዲስ አበባና በደጋማው አካባቢዎች ቅዝቃዜው ሊከሰት ችሏል። ከባቢ አየር ውስጥ ያለው እርጥበት በከፍተኛ ደረጃ የሚጨምርበትና ከወትሮውም የሚያይልበት በመሆኑ ይኸው ቅዝቃዜ መከሰቱን ተናግረዋል።</p>

<p>ይህም ሁኔታ ካለፉት የክረምት ጊዜያት እምብዛም ያልተለየና የተለመደ እንዲያውም በተለይ ባለፈው ሳምንት በአዲስ አበባና ዙሪያዋ አልፎ አልፎ ማለዳና ቀን ላይ ፀሐያማ ሁኔታ መታየቱን አስረድተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 19 ቀን 1993</a></p>

</body>
</html>	
