<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የህወሓት ጠበቆች ውክልና ሕጋዊ አይደለም ሲሉ የቀድሞ ማዕከላዊ ኮሚቴ አባላት ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የህወሓት ጠበቆች ውክልና ሕጋዊ አይደለም ሲሉ የቀድሞ ማዕከላዊ ኮሚቴ አባላት ተቃወሙ</h2>


<p>የህወሓት ማዕከላዊ ኮሚቴ አባላት የነበሩት እነአቶ ተወልደ ወልደማርያም በድርጅቱ ላይ በመሰረቱት ክስ መሰረት ህወሓት ያቆማቸው ጠበቆች ውክልና ሕጋዊ አይደለም ሲሉ ተቃወሙ። ፍርድ ቤቱም ውክልናውን እንዳይቀበለው ባቀረቡት ጥያቄ ላይ ለመበየን ቀጠሮ ሰጠ።</p>

<p>የእነአቶ ተወልደ ጠበቆች በፌዴራል መጀመሪያ ደረጃ ፍርድ ቤት ዘጠነኛ ፍትሐ ብሔር ችሎት በትናትናው ዕለት ባቀረቡት ተቃውሞ የህወሓት ሊቀመንበር የሰጡት ውክልና ወካዩ በግላቸው ሲከሱም ሆነ ሲከሰሱ ተወካዮቹ (ጠበቆቹ) እንዲከራከሩላቸው ይሁን ወይም ድርጅቱ በሚከሰስበት ወይም በሚከስበት ጊዜ እንዲከራከሩ የቀረበ ይሁን ግልፅ ባለመሆኑ ፍርድ ቤቱ እንዳይቀበለው አመልክተዋል።</p>

<p>በተጨማሪም ወካዩ ውክልንውን የመስጠቱን ስልጣን ከምን እንዳገኙት በውክልና ማስረጃ ላይ ያልተገለጸ በመሆኑና በእነዚህ ሁለት ምክንያቶች ውክልናውን እንዳይቀበለው ጠይቀዋል። ከዚህም ሌላ በውክልና ስልጣን አሰጣጥ ሥርዓት መሰረት ወረቀት ላይ የውክልና ሰጪ አካል ማኅተም እስከዛሬ ባለው አሰራር የማይቀመጥ በመሆኑ የህወሓት ማህተምም ለጠበቆቹ በሰጠው ውክልና ወረቀት ላይ መስፈሩ ተገቢ አይደለም ብለዋል።</p>

<p>ችሎቱ በዚሁ ተቃውሞ ላይ ብይን ለመስጠት ለሐምሌ 20 ቀን 1993 ዓ.ም ቀጠሮ ሰጥቷል። </p>

<p>እነአቶ ተወልደ ባለፈው ግንቦት 28 ቀን 1993 ዓ.ም በመሰረቱት ክስ የድርጅታችን ሕገ ደንብ በኃይለ ቃል የሚጠይቀውን ሁለት ሦስተኛ ምልዓተ ጉባዔ ሳይሟላ ብዙሃን የማዕከላዊ ኮሚቴ ቡድን ያደረገው ውይይትና የሰጠው ሳኔ ሕገወጥ ነው እንዲባልልን ሲሉ አመልክተዋል። እንዲሁም በእያንዳንዳችን ላይ ቡድኑ የወሰደው የማስወገድ እርምጃ በደንባችን አግባብና በሕጋዊ መንገድ ስላልሆነ ውሳኔውና ውጤቱ ተቀባይነት የለውም እንዲባልልን በማለት ጠይቀዋል።</p>

<p>እነአቶ ተወልደ በዚሁ ክሳቸው ወደቢሮዎቻችን እንዳንገባ የተከለከልነው ሕጋዊ መሰረት በሌለው መንገድ ስለሆነ እንደቀድሞ ወደቢሯችን ገብተን መደበኛ ሥራችንን እንድንቀጥል እንዲታዘዝልን ሲሉም አቤት ብለዋል። ስማችንን የህወሓት ብዙሃን አባላት ባጠፉባቸው መድረኮችና መገናኛ ብዙሃን ሁሉ ስማችንን የሚያድስ ነገር እንዲነገርና ይቅርታ እንዲጠየቅ እንዲታዘዝልን በማለትም አመልክተዋል።</p>

<p>ከዚህም ሌላ ባቀረቡት አቤቱታ ምክንያት ያወጡት ወጪ በድርጅቱ እንዲተካላቸው ፍርድ ቤቱ ትዕዛዝ እንዲሰጥም ጠይቀዋል። ክሱን የመሰረቱት እነአቶ ተወልደን ጨምሮ ከህወሓት ማዕከላዊ ኮሚቴ የወጡት አሥሩ የቀድሞ አባላት ናቸው።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ሐምሌ 19 ቀን 1993</a></p>

</body>
</html>	
