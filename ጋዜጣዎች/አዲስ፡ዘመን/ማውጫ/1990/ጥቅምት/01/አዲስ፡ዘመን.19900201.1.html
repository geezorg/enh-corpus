<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኮምፒውተር ቴክኖሎጂ ለሀገር ብልፅግና ይረዳል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">«የኮምፒውተር ቴክኖሎጂ ለሀገር ብልፅግና ይረዳል»</h1>


<p>አቶ ፍቅሬ ይብረሁ ይባላሉ። የተወለዱት በ1944 ዓ.ም በጐንደር አዘዞ አካባቢ ነው። ያንደኛ ደረጃ ትምህርታቸውን ጐንደር ተምረዋል። በ15 ዓመታቸው ወደ አሥመራ በመሄዳቸው በልዑል መኮንን ሁለተኛ ደረጃ ት/ቤት የመማር ዕድል አግኝተዋል። የአሥራ አንደኛ ክፍል እንደጨረሱ በአየር ኃይል መኮንንነት ለማገልገል ተቀጠሩ። በአየር ኃይል ውስጥ እያሉ የሁለተኛ ደረጃ መልቀቂያ ፈተና በመውሰድ ጥሩ ውጤት ስላመጡ አዲስ-አበባ ዩኒቨርስቲ ገቡ። ከዛ የመጀመሪያውን የአካውንቲንግ ዲፕሎም ካገኙ ከጥቂት ጊዜ በኋላ ወደ ቀድሞዋ ቼኮዝሎቫኪያ ሪፐብሊክ በመሄድ በ'ማኔጅመንት ኢንፎርሜሽን ሲስተም'ና 'በኮምፒውተር ሳይንስ' የማስተርስ ዲግሪያቸውን አግኝተዋል በአሁኑ ወቅት በአልፓ ለምበር ኮርፖሬሽን ማኔጀር ናቸው። በኮምፒውተር ሳይንስ ፎንት ቴክኖሎጂ ለዶክትሬት ዲግሪ ጥናት እያደረጉ የሚገኙትና አቶ ፍቅሬን የዛሬው እንግዳችን አድርገናቸዋል።</p>


<dl>
 <dt><span class="bold">አዲስ ዘመን፦</span></dt>
 <dd><p>የማስተርስ ዲግሪዎን ካገኙ በኋላ በምን ሥራ ተሰማሩ?</p>

 <dt><span class="bold">አቶ ፍቅሬ፦</span></dt>
 <dd><p>ትምህርቴን እንደጨረስኩ ወገኖቼን ለመርዳት ወደ ሀገሬ ተመለስኩ። ከዛም በአዲስ አበባ ዩኒቨርስቲ ለአስራ አንድ ወራት ያህል በማታው ክፍለ ጊዜ 'ሲስተም አናሊሥ ኤንድ ዲዛየን' የሚባል የኮምፒውተር ሙያ ማስተማር ጀመርኩ። በወቅቱ አየር ኃይል ውስጥም አስተምር ነበር። ነገር ግን ሁኔታዎች ያልተመቻቹና ጊዜው አስተማማኝ ስላልነበር ባለቤቴና ልጄም በኢጣሊያ ዋና ከተማ ሮም ውስጥ ስለነበሩ እነሱን ለማምጣት በሚል ወደውጪ ሀገር እንድሄድ ፈቃድ ጠየቅሁኝ ወዲያው ተፈቀደልኝ። ከዚህ እንደ ሄድኩ በዓለም ምግብና የእርሻ ድርጅት (ፍኣ0)ውስጥ ፕሮግራመርና የኮምፒውተር ኤክስፐርት በመሆን ተቀጠርኩኝ። ለአራት ዓመታት ካገለገልኩ በኋላም ወደ ካናዳ ሄድኩ።</p>

 <dt><span class="bold">አዲስ ዘመን፦</span></dt>
 <dd><p>የኮምፒውተር ሳይንስ ለመማር ለምን መረጡ? በወቅቱ በሀገራችንስ ምን ያህል ተቀባይነት ነበረው?</p>

 <dt><span class="bold">አቶ ፍቅሬ፦</span></dt>
 <dd><p>ኮምፒውተር ሳይንስ አጥንቼ ወደ ኢትዮጵያ ስመለስ የተረዳሁት ስለ ሙያው ምንም እንደማይታወቅ ነበር። ይህ እንግዲህ እ.ኤ.አ በ1983 መሆኑ ነው። በጊዜው ኮውፒውተር የነበራቸው በጣም ጥቂት ነበሩ። ስለኮምፒውተር ተሰምቶ ስለማይታወቅ ብዙ አልተስፋፋም ነበር። ይህ ሁኔታ እያለ ነበር ከቼኮላቫኪያ (በአሁኑ ወቅት ቼክ ሪፐብሊክ ተብላ ከምትጠራው ሀገር) ወደ ሀገሬ የተመለስኩት።</p>

<p>እኔ ሙያውን ለማጥናት የፈለግሁት ስለዩኒቨርስቲ ዲሲፒሊኖች በማወቄ ነበር። በመጀመሪያ በዲፕሎም የተመረቅሁት የአካውንቲንግ ሙያ ምን ሊጠቅመኝ እንደሚችልና የት እንደሚያደርሰኝ እገምት ስለነበር በጣም አስብ ነበር።</p>
 
<p>እኔ ትምህርት ቤት ስገባ ኮምፒውተር ሳይንስ ገና መጀመሩ ነበር። ስለሱም አሰብኩ። ስለዚህ አንድ በራሪ ወረቀት በመውሰድ ስለኮምፒውተር መረዳት ሞከርኩ። የሂሳብና የቴክኒክ ችሎታም ነበረኝ ሊያስቸግር የሚችለው ሎጅክና ማቀናጀት ነው። ስለዚህ ይህን ዓይነቱን ሞያ በማጥናትና ራሴን በማዘጋጀት የወደፊት ተስፋዬን ላስተካክል እችላለሁ ብዬ ወሰንኩ። ምናልባትም ኮምፒውተር የሚባል ነገር የወደፊቱ የዓለም ኃያል ነገር ሊሆን ይችላል በማለት ገመትኩኝ በዛን ጊዜ የገመትኩት ትክክለኛና ውጤቱ የሚያስደንቅ ሆኖ አግኝቼዋለሁ።</p>

<p>ከሁሉም የሚያስደንቀኝ የተለያዩ ሙያዎች እንደሀገሩ ባህል ኢኮኖሚና ዕድገት ይለያያል። ለምሳሌ አንድ የኤሌትሪክ እንጂነር ካናዳ ሄዶ ልስራ ቢል በጣም ይቸግረዋል። ሥራውንም አያገኝም ምክንያቱም እነሱ ባላቸው ደረጃና ዲስፒሊን የተወሰነ ብቃት ሊኖረው ይገባል። ያንን ለሟሟላት ትምህርት መቅሰምና የተለያዩ ፈተናዎችን ማለፍ ይገባዋል። ራሱን ካለው ደረጃ ጋር ካስተካከለ በኋላ ነው ሥራውን ማከናወን የሚችለው። የሕክምና ሙያም ተመሳሳይ ነው።</p>

<p>ነገር ግን በሁሉም መስክ ተቀባይነት ያለው የኮምፒውተር ቴክኖሎጂ ነው። በየትም ሀገር ልዩነት የለውም። በእርግጥ አሁን አንዳንድ መለኪያ የሚሆኑ ነጥቦች እየተነደፉ ናቸው። ሆኖም የኮምፒውተር ሙያ ትንሽ ሥራ ይበዛበታል። ጥንቃቄ ይጠይቃል ማሰብ ይጠይቃል። ብዙ ነገሮችን ማገናዘብ ይፈልጋል። ሥራው አድካሚ በመሆኑ ብዙ ሰው ሊሰማራበት አይፈልግም።</p>
 <dt><span class="bold">አዲስ ዘመን፦</span></dt>
 <dd><p>ኮውምፒውተር ሥራን በማቀላጠፍና ድካምን በመቀነስ ረገድ ከፍተኛ አስተዋፅኦ እንዳለው ይታወቃል። እርስዎ ደግሞ አድካሚ ነው እያሉ ነውና ቢያብራሩልኝ?</p>

 <dt><span class="bold">አቶ ፍቅሬ፦</span></dt>
 <dd><p>የእኛ ሥራ ኮምፒውተሩ እንደሠራ ማድረግ ነው። ያ! ኮምፒውተር ለተጠቃሚው በትክክል የሚፈለውን ነገር እንዲያሟላ ማድረግ ነው። ኮምፒውተሩ በሚገባ አስቦ አገግሎት እንዲሰጥ ማስቻል የእኛ ተግባር ነው። ይህን ለመፈጸም መሠራት ያለባቸው የተለያዩ ፕሮግራሞች አሉ። ፕሮግራም ምን ማለት ነው? ይህን ጥያቄ ለመፍታት ሰፋ አድርገን ማየት ይኖርብናል። ኮምፒውተር መመሪያ አለው። እያንዳንዱ መመሪያ ኮምፒውተሩ ምን ማድረግ እንዳለበት ይነግረዋል። እነዚህ መመሪያዎች አንድ ላይ ተከማችተው ፕሮግራም ይባላሉ። ይህም ኮምፒውተሩ ውስጥ በመግባት ከሰው ጋር ያለውን ግንኙነት መግባባት ሊወስን ይችላል። ስለዚህ የእኛ ተግባር ይህን ሁኔታ መጀመሪያውኑ አስቦ መንደፍ ነው።</p>
 <dt><span class="bold">አዲስ ዘመን፦</span></dt>
 <dd><p>ከሮም ወደ ካናዳ ከሄዱ በኋላ በምን ሙያ ላይ ተሠማሩ?</p>

 <dt><span class="bold">አቶ ፍቅሬ፦</span></dt>
 <dd><p>በካናዳ ሀገር ሙያና የሥራ ልምዴ የሚያስተማምን ሥራ ሊያስገኝልኝ እንደሚችል አውቅ ነበር። ግን በነበረኝ የሙያ ብቃት ወዲያውኑ ለመቀጠር አስቸጋሪ ነበር። በርካታ የሥራ መጠየቂያ ማመልከቻዎች ባስገባም ያገኘሁት ምላሽ አጥጋቢ አይደለም። ከዛ በኋላ የነበረኝን ደረጃ ዝቅ አድርጌ 'ጁኑየር ፕሮግራመር' ለመሆን ለአንድ ኩባንያ አመለከትኩኝ። ይህን በማድረጌ ሥራ አገኘሁ።</p>

<p>ሥራ ባገኘሁበት ኩባንያ ውስጥ የነበርነው አንድ አለቃና ሁለት ፕሮግራመሮች ነበርን። በመጀምሪያው ወር አካባቢ ሁለቱ የሚሠሩትን ለማከናወን ብቃቱ ነበረኝ። ውጤትም አስመዘግብ ነበር። በሁለተኛው ወር አለቃችን ለቅቆ ሄደ። እሱ በሄደ በሦስተኛው ወር የኩባንያው የበላይ አለቆች የእሱን ቦታ እንድተካ ጠየቁኝ። ወዲያው የፕሮግራመር ተቆጣጣሪ ሆንኩ።</p>

<p>ይህ ዕድል ላገኝ የቻልኩት የኮምፒውተር ሶፍትዌር ፕርግራም አሠራር ከባድ በመሆኑ ይመስለኛል። ሥራው ለአንዳንዱ ሰው ከባድ ሲሆን ለሌላው ቀላል ነው። በአጋጣሚ ለእኔ ቀላል ነበር። የምሠራቸው ፕሮግራሞች በሙሉ እየተስተካከሉና ጥሩ እየሆኑ ይሄዳሉ። ለአንዳንድ ፕሮግራሙ ውስጥ ያለውን ችግር ለመፈለግ አድካሚ ይሆናል።</p>
 <dt><span class="bold">አዲስ ዘመን፦</span></dt>
 <dd><p>ኮምፒውተር ምን ማለት ነው? ሶፍትዌር ሲባልስ?</p>

 <dt><span class="bold">አቶ ፍቅሬ፦</span></dt>
 <dd><p>ኮምፒውተር በጣም ሰፊ ርዕስ ነው። በአጭሩ እናስቀምጠው ካልን በሦስት ዓይነት ልንመድበው እንችላለን።</p>

<p>አንደኛው ፐርሰናል ኮምፒውተር ይባላል እነዚህ ለብቻቸው ሊሠሩ የሚችሉ ኮምፒውተር ናቸው። ሁለተኛው ሱፐር ኮምፒውተርና ሚኒ ኮምፒውትር ይሏቸዋል። እነዚህ ለመካከለኛ ኩባንያ ተብለው የሚሠሩ ናቸው። እንደነዚህ ዓይነቶቹ ከአሥር እስከ ሁለት ሺህ ተጠቃሚዎችን ሊያስተናግዱ ይችላሉ። ተግባራቸውም የተለያየ ነው። ለምሣሌ የኢንጂነሪንግ ጉዳዮችን ብቻ የሚሠሩ አሊያም የምርት ውጤቶችን ብቻ የሚያከናውኑ ሊሆኑ ይችላሉ።</p>

<p>ሦስተኛው ሜይን ፍሬም ኮምፒውተር ይባላል። ይሄ በጣም ትላልቅ ለሆኑት ኩባንያዎች የሚያገለግል ነው፣። በርካታ ዳታዎችን ለማሰባሰብ የሚችል ኮምፒውተር ነው። በኢትዮጵያ ደረጃ በብዛት ያየሁት ፐርሰናል ኮምፒውተርን ነው። ሚኒ ኮምፒውተር በጣም ጥቂት ናቸው።</p>

<p>ሶፍትዌርም ድረጃ አለው። የመጀመሪያው ኦፕሬትንግ ሲስተም (አጋፋሪ) የሚባለው ነው እንደሚታወቀው ኮምፒውተር በኤሌትሮኒክስ መሣሪያዎች (ዲቫይሶች) የተሠራ ነው። እነዚያን የሚያንቀሳቅሳቸው ሶፍትዌሩ ነው። አጋፋሪውን ሲጫኑት ኮምፒውተሩ ትዕዛዝ ለመቀበልም ሆነ ለመስጠት ተዘጋጀ ማለት ነው። ይህ ሲባል የመግባቢያ ቋንቋ ጀመረ ማለት ነው።</p>

<p>ሌላው "አፕሊኬሽን" ሶፍት ዌር ይባላል። ይህ ለተጠቃሚው ልዩ የሆነ ተግባር ሊያከናውን የሚችል ሶፍት ዌር ማለት ነው። በቀላሉ ለመግለጽ ቃላቶችን የሚያቀናባብር (ወርድ ፕሮሰሰር) ሶፍት ዌር አለ። ይህ ሥራው በጣም ውስን በመሆኑ ቃላቶችን ማቀናባበር ብቻ ነው። ስለዚህ በሂደት እንዴት አድርጐ ፋይል መፍጠር እንደሚቻል እንዴት አድርጐ እንደሚጻፍ ራሱን የቻለ መመሪያ አለ። እንዴት ማተም፣ ማጉላት፣ ማሳደግና ማስመር እንደሚቻል እያንዳንዱ አፕሊኬሽን ሶፍት ዌር አፕሊኬሽን ቀላል እየሆነ መጥቷል።</p>
 <dt><span class="bold">አዲስ ዘመን፦</span></dt>
 <dd><p>በኮምፒውተር ላይ ከዚህ ቀደም ያደረጉት ጥናት ምንድን ነው?</p>

 <dt><span class="bold">አቶ ፍቅሬ፦</span></dt>
 <dd><p>በአውሮፓውያን ዘመን አቆጣጠር በሁለት ሺህ ዓ.ም በእኛ ኩባንያ ውስጥ ኮምፒውተር ሊያመጣ የሚችለውን ችግሮች በመለየት ውሳኔ ለሚሰጡ ክፍሎች ማሳወቅ ነበር። በዚህ መሰረት ጥናቴን ጀመርኩ። የእያንዳንዱ የኩባንያ ኮምፒውተር ሶፍት ዌር በደንብ አድርጌ ስለማውቀው ሊያመጣ የሚችለውን ተፅዕኖ በመዘርዘር በጥናቴ ላሳይ ሞከርኩኝ።</p>

<p>ጥናቱን መሠረት በማድረግ ለችግሩ ሦስት ዓይነት መፍትሔ አቀረብኩ። አንደኛው ምንም ዓይነት እርምጃ ባንወስድ ኩባንያው ምን ይሆናል? የሚለውን ጥያቄ የሚመልስ ነበር። በጥናቱ መሠረት ምንም አይሆንም። ሆኖም በርካታ ሰው ለሥራ መቅጠር ይኖርብናል። ይህ ደግሞ ለኩባንያችን ወደ ግማሽ ሚሊዮን ዶላር ማስፈቀድ እንደሚኖርብንም ይጠቁማል። እዚህ ላይ ሁለት ሺህ ዓ.ም በኮምፒውተር ላይ ሊከሰት የሚችለው ችግር ያለ መሥራት ሳይሆን ከቀን ጋር የተገናኙ ጉዳዮችን የመዘበራረቅ ሁኔታ ነው። አሊያም ከቀን ጋር ለተዛመደ ጥያቄ ዝብርቅርቅ ያለ መልስ ይሰጣል። ለምሳሌ በካናዳ ሕግ መሰረት አንድ ሰው በ65 ዓመቱ ጡረታ ይወጣል። በትክክል 65 ዓመት ሲሞላው የጡረታ ቼክ ቤቱ ድረስ ይሄድለታል። ይሄን የሚሠራው ኮምፒውተር የቀን ችግር ያለበት ከሆነ ሰውየውን ሊጐዳው ይችላል። ሰውየው የተወለደው በ1930 ሊሆን ይችላል። ይህ ሰው በ1997 ኮምፒውተሩ ቼክ ይጽፍለታል። በቀጣዩም ዓመት ስሌቱን ጠብቆ ቼክ አትሞ ይሰጠዋል። በ1999 ሲሆን ሰውየው 69 ዓመት ስለሚሆነው የጡረታ ቼኩን ያገኛል። እነዚህ ችግር ያስከትላሉ የተባሉት ኮምፒውተሮች አራት ዲጅት ስለሌላቸው በሁለት ሺህ ዓ.ም ከዜሮ ላይ ለመቀነስ ይገደዳሉ። ስለዚህ በ1930 የተወለደው ሰው በሁለት ሺህ ዓመት ምህረት ኮምፒውተሩ ዕድሜውን 30 ቀንሶ ከዜሮ በታች ስለሚያደርገው ቼክ አያገኝም። በዚህ ምክንያት የካናዳ የጡረታ ስልት በአንድ ወቅት ይናጋል ማለት ነው።</p>

<p>ይህን ነገር ለማስተካከል ኮምፒውተሩ ዓመተ ምህረቱን በአራት ዲጅት እንዲያነብ ማድረግ ይጠቅማል። ይህን ችግር ከዛሬ ሃያ ዓመት በፊት የኮምፒውተር ሶፍት ዌር ሰሪዎች ያላዩት ነበር። ከስምንት ዓመት በኋላ ግን የተሠሩት ችግሩ እንዳይገጥማቸው ተደርገው ነው። በእርግጥ እንደ ምርጫ የሚሠራበት ሁኔታ አለ ። በሁለት ወይም በአራት ዲጂት ለማድረግ ምርጫ ይጠይቃል። ስለዚህ የመጀመሪያው መፍትሔ ምንም ባናደርገው ጉዳት አያመጣብንም የተወሰኑ ሠራተኞችን እንቅጠር የሚል ሆነ።</p>

<p>ሁለተኛ ከቀን ጋር ተዛማጅነት ያላቸውን ቦታዎች እየፈለግን ማስተካከል የሚል ነበር። እንደዚህ ከሆነ አምስት ፕሮግራመሮች መቅጠር ያስፈልጋል። ለሁለት ዓመት በተከታታይ ከሠሩ ችግሩን ያስወግዱታል። ነገር ግን ለእነሱ 800 ሺህ ዶላር ማውጣት አለብን። ሦስተኛው አሮጌዎችን ኮምፒውተሮች በአዲስ እንቀይራቸው የሚለው ሀሳብ ነው። ለረጅም ጊዜ ዕቅድ አመቺው ይሄ መንገድ ነው። ለዚህ ደግሞ አንድ ነጥብ ሁለት ሚሊዮን ብር ወጪ ማድረግ ይኖርብናል። እነዚህን መፍትሔዎች ለውሳኔ ሰጪዎች አቀረብኩ። የመጨረሻውን ሀሳብ ስለወደዱት እኔ ወደዚህ ስመጣ የቀድሞዎቹ ኮምፒውተሮች በአዲስ እየተተኩ ነበር።</p>
 <dt><span class="bold">አዲስ ዘመን፦</span></dt>
 <dd><p>የኮምፒውተር ችግር በሀገራችን ሊከሰት ይችላል?</p>

 <dt><span class="bold">አቶ ፍቅሬ፦</span></dt>
 <dd><p>ኢትዮጵያ ውስጥ የተነገረው ትንሽ ተጋኗል። ኢትዮጵያ ውስጥ እንደዚያ ያሉት ኮምፒውተሮች ያሉት በጣም ጥቂት ናቸው። ሁለት ሺህ ዓ.ም የኮምፒውተር ችግር ሊከሰትባቸው የሚችሉ ከቀን ጋር ተዛማጅ የሆነ ሥራ በብዛት የለም። በፐርሰናል ኮምፒውተር የሚጠቀሙ በፍጹም አይቸገሩም። ምናልባት በትንንሾቹ ኮምፒውተሮች በድሮ ሶፍት ዌር የተሠራ ካለና ቁጥሩ ባለሁለት ዲጂት ከሆነ ችግር ይኖረዋል። ነገር ግን ችግሩ የታወቀው ከስምንት ዓመት በፊት በመሆኑ መፍትሔ ተገኝቶለታል። ኢትዮጵያ ውስጥ ኮምፒውተር በብዛት መግባት የጀመረው መፍትሔ ከተገኘለት በኋላ በመሆኑ ምንም ችግር አያጋጥምም። ችግሩ ቢኖርም ከፍተኛ ሆኖ መታየት የለበትም</p>
 <dt><span class="bold">አዲስ ዘመን፦</span></dt>
 <dd><p>ግዕዝ ፎንት ተብሎ የተሰየመውን የአማርኛ ሶፍት ዌር ለመሥራት ያነሳሳዎት ምንድን ነው?</p>

 <dt><span class="bold">አቶ ፍቅሬ፦</span></dt>
 <dd><p>መያው አሁን ካለሁበት የማኔጅመንት ኢንፎርሜሽን ሲስተም ማኔጀርነት በላይ ለመውጣት ብዙ ዕድል የለውም። በማስተዳደር ላይ ያለሁት ድርጅት በዓመት ስድስት መቶ ሚሊዮን ዶላር ያንቀሳቅሳል። በአስተዳደራዊ ሥራ ብቻ ማድላቱ ደግሞ ሙያዬን የሚገድለው መሰለኝ።</p>

<p>ስለዚህ የቴክኒካልና አስተዳደራዊ ሥራን አጣምሮ በትክክል መሥራት እንደሚጠበቅብኝ አመንኩ። ይህን ለመፈጸም ደግሞ ትንሽ መስዋትነት ይጠይቃል። ለመስዋዕትነት ደግሞ በቀን ስምንት ሰዓት ብቻ መሥራት አይበቃም። ቢያንስ በቀን 14 ሰዓት መሥራት ያስፈልጋል። ሰለዚህ እኔም ትንሽ መስዋዕትነት ለመክፈል ፈለግሁኝ ወሰንኩ።</p>

<p>ይሄን በማስብበት ወቅት ለምን ለወገኖቼ የሚጠቅም ነገር ለመፍጠር አልሞክርም? በማለት ራሴን ጠየቅሁ። የአማርኛ ሶፍት ዌር ለመስራት በመስኩ ምርምር ጀመርኩ የአማርኛ ሶፍት ዌር ለማዘጋጀት ቀላል ሆነልኝ። ለመሥራትም ስምንት ወር ፈጅቶብኛል።</p>
 <dt><span class="bold">አዲስ ዘመን፦</span></dt>
 <dd><p>ግዕዝ ፎንት የሚል ስያሜ ለምን ሰጡት?</p>

 <dt><span class="bold">አቶ ፍቅሬ፦</span></dt>
 <dd><p>በእኔ ሀሳብ ግዕዝ የአማርኛ አባት ይመስለኛል። ስለዚህ የአማርኛ ሶፍት ዌር እያደገ እንዲሄድ ከአንድ ቦታ መጀመር አለበት የሚል አቋም ያዝኩ። የዕድገት መሠረቱ ግዕዝ እንዲሆን እፈልጋለሁ። በዚህ ምክንያት ግዕዝ የሚለውን ስያሜ ተጠቅምኩ።</p>

<p>'ፎንት' የሚለውን የተጠቀምኩት በአጠቃላይ ቴክኖሎጂው የፎንት ስለሆነ ነው። የአማርኛን ፊደል ከኮምፒውተር ጋር ለማራመድ በብዙ መንገድ የፎንት ቴክኖሎጂ ይሆናል የሚል ግምት አለኝ።</p>
 <dt><span class="bold">አዲስ ዘመን፦</span></dt>
 <dd><p>የአማርኛ ፊደሎች ለኮምፒውተር ምን ያህል አመቺ ናቸው?</p>

 <dt><span class="bold">አቶ ፍቅሬ፦</span></dt>
 <dd><p>ባለሙያዎች የምናውቀው የኮምፒውተር ቋንቋን ነው። የቋንቋ ሊቆች አይደለንም። በእኛ በኩል ችግር የሚፈጠረው የትኖቹን ፊደላትና ቋንቋዎች እንቀበላለን የሚለው ጥያቄ ነው። እንደዚህ ዓይነቱን ችግር መፍታት ያለባቸው የቋንቋ ሊቆች ናቸው።</p>

<p>የኮምፒውተር ድረጃ ወጥቶ ሁሉም በአንድ ዓይነት መንገድ መጠቀም የሚቻልበት ሁኔታ ለመፍጠር እየተሞከረ ነው። በሌላ በኩል የቋንቋ ሊቃውንት ተሰባስበው የፊደላትን ደረጃ ቢያወጡልን ለአሠራራችን በጣም ቀላል ይሆን ነበር። እንደአጋጣሚ ሆኖ እኛ የፊደላት ደረጃ መፍጠር አንችልም። ሙያና ዕውቀቱም የለንም።</p>
 <dt><span class="bold">አዲስ ዘመን፦</span></dt>
 <dd><p>የሀገራችንን የኮምፒውተር አጠቃቀም ስልት እንዴት ያዩታል?</p>
 <dt><span class="bold">አቶ ፍቅሬ፦</span></dt>
 <dd><p>አሁን ኢትዮጵያ ውስጥ ያለው ችግር የኮምፒውተርን ኃይል በሚገባ አለመጠቀም ነው። ኮምፒውተር ገዝተን ለጽሑፍ ብቻ የምጠቀምበት ከሆነ ለወር አስቤዛ የጭነት መኪና ገዝቶ እንደመጠቀም ይቆጠራል። ይህ ማለት በፍፁም ያለውን ኃይል አገልግሎት ላይ አናውለውም ማለት ነው። ለጹሑፍ ከፈለግነው ታይፕራይተር መግዛት የተሻለ ይሆናል።</p>

<p>ምናልባት ስምንት ዓመት ሙሉ የጹሑፍ አገልግሎት የሚሰጥ ከሆነ ጥሩ ነው። እንዳየሁት ግን አብዛኛው ሰው ኮምፒውተር ሊሰጥ የሚችለውን አገልግሎት አላገኘም።</p>

<p>በእርግጥ የኮምፒውተር አገልግሎት እንደየአካባቢው የተለያየ ነው። ትንሽ ድርጅት ከሆነ ኮምፒውተሩን ከኢንተርኔት ጋር ቢያገናኙት ስለፕሮጀክት ሊያጠኑና የዓለምን ገበያ ሊመረምሩ ይችላሉ። የሂሳብ አያያዛቸውን የሚያጠናክር ሶፍት ዌር ማስቀመጥ ይችላሉ። ምክንያቱም የኮምፒውተር ጥቅሙ የሚደጋገሙ ሥራዎችን በሚገባ ማከናወን ማለት ነው። የድግግሞሽ ሥራን ያስወግዳል። በጥራት ለመሥራት ያስችላል። የሂሳብ ችግር ካለ የገንዘብ አያያዙ ብክነት ካሳየ አሠራሩ ዝብርቅርቅ ካለ ኮምፒውተሩ ሊረዳው ይችላል። ምክንያቱም ኮምፒውተር ብዙ የቁጥር ስልቶች አሉት። ስለዚህም ድርጅቶች ጥፋትን አስወግደው ልማትን ለማፋጠን ይችላሉ።</p>
 <dt><span class="bold">አዲስ ዘመን፦</span></dt>
 <dd><p>ኮምፒውተር ሥራ አጥነት ያስፋፋል ይባላል፤ ምን ያህል እውነት ነው?</p>

 <dt><span class="bold">አቶ ፍቅሬ፦</span></dt>
 <dd><p>ይሄ ትክክለኛ ያልሆነ አስተሳሰብ ነው። የኮምፒውተር አገልግሎት ከሀገር ብልጽግና ጋር ተመዛዝኖ የሚሄድ ነው።</p>

<p>የኮምፒውተር የአሠራር ስልት ሰዎችን የሚያባርር ቢሆን ኖሮ በአሜሪካ ሀገር በእያንዳንዱ መ/ቤት ያለው ኮምፒውተር በርካታ ሠራተኞችን ያፈናቅል ነበር። በአሁኑ ወቅት የአሜሪካ የሥራ አጥ ቁጥር ከ4 ነጥብ 8 በታች ነው።</p>

<p>የኮምፒውተርን ጠቀሜታ በሰፊው መገንዘብ ያስፈልጋል። የመጀመሪያ ዓላማው ውጤታማ ሆኖ ለመሥራት በጣም ምርታማ ለመሆንና የተደራረቡ ሥራዎችን ለማስወገድ ነው። ይህን በኩባንያ ደረጃ ያሳድጋል። የሀገርን ኢኮኖሚ ያበለጽጋል። ኢኮኖሚ ሲያድግ ሥራ አጥ የሚፈልገውን ሥራ ያገኛል። ምናልባት አንድ ቦታ አንድ ሰው ይቀንስ ይሆናል። በሌላ በኩል ግን ለአምስት ሰው የሚሆን ክፍት የሥራ ቦታ ሌላ ቦታ ይገኛል። የኮምፒውተር ቴክኖሎጂ ሲስፋፋ በሀገር ኢኮኖሚ ላይ የሚያሳየው ውጤት ከፍተኛ ነው።</p>

<dt><span class="bold">አዲስ ዘመን፦ </span></dt> 
<dd><p>ከሃያ ዓመት በኋላ ወደ ኢትዮጵያ ሲመለሱ ምን ተሰማዎት? </p>

<dt><span class="bold">አቶ ፍቅሬ፦ </span></dt> 
<dd><p>ቀደም ብሎ በነበረው መንግሥት ሁሉ ነገር ወደ ፖለቲካ ያመዘነ ነበር። የኢኮኖሚ ዕድገት አይታይም። ያኔ እኔ ኢትዮጵያን ትቼ ለመሔድ የተገደድኩት ጥሩ ሁኔታ ስላልነበረ ነው። አሁን ግን የኢኮኖሚ ግንባታ ይካሄዳል። አንድ አበረታታች ለውጥ ነው። በየቦታው ትላልቅ ተቋማት እየተገነቡ ናቸው። ይህ የኢኮኖሚ ዕድገት ምልክት ነው። እኔ የምሰራበት ኩባንያ በሕንፃ ኮንስትራክሽን ዘርፍ ውስጥ ያለ ነው። </p>

<dt><span class="bold">አዲስ ዘመን፦ </span></dt> 
<dd><p>ኢትዮጵያ ውስጥ ወደፊት በምን የልማት ዘርፍ ለመሠማራት ያስባሉ? </p>

<dt><span class="bold">አቶ ፍቅሬ፦ </span></dt> 
<dd><p>ኢትዮጵያ ውስጥ ብዙ የኮምፒውተር ድርጅቶች አይቻለሁ። ይህም ቴክኖሎጂውን ለማስተዋወቅ ከፍተኛ አስተዋፅኦ አለው።</p>

<p>እኔም ኢትዮጵያ ውስጥ መጥቼ መዋለ ንዋይ ለማፍሰስና የተቻለኝን ለመሥራት እያሰብኩ ነው። ሙያዬንና ችሎታዬን ለወገኖቼ አካፍላለሁ። በኢኮኖሚው ግንባታ ውስጥ የራሴን ድርሻ ለማከናወን እቅድ አለኝ።</p>

<p>ከሌሎች ጋር ተባብሬ ሀገሪቱ የምታድግበትን ሁኔታ ለመፍጠር ዝግጁ ነኝ። ይህን ለመሥራት አንዳንድ ሁኔታዎች እያጠናሁ ነው። አመቺ ሁኔታዎችን ካረጋገጥኩ በኋላ በአንድ ዓመት ውስጥ እመለሳለሁ። አሁን ግን የመጣሁት ለእረፍት ነው። ቢሆንም ጠቃሚ ሥራ አከናውኜ ለመሄድ አንዳንድ ተግባሮችን እያከናወንኩ ነው። በቅርቡ የኮምፒውተር ደረጃ ማኅበር ሲመሰረት የበኩሌን አስተዋጽኦ አድርጌአለሁ። </p>

<dt><span class="bold">አዲስ ዘመን፦ </span></dt> 
<dd><p>ከማኅበራዊ ሕይወት እንጻር በሀገራችን ትኩረት መስጠት አለበት የሚሉት ነገር አለ? </p>

<dt><span class="bold">አቶ ፍቅሬ፦ </span></dt> 
<dd><p>በቅድሚያ ሰዓት ማክበር ትኩረት መስጠት ትንሽም ሆነ ትልቅ ሥራ በጥራትና ያለስህተት ማከናወን የማንኛውም ሥራ ክቡርነት መረዳት ያስፈልጋል። ካናዳዊያን ይህን እንደ ልምድ አዳብረውታል ለዕድገትም ዋነኛ መሠረት በመሆኑ እዚህም ትኩረት ቢሰጥበት የተሻለ ይመስለኛል።</p>


</dl>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 1 ቀን 1990</a></p>


</body>
</html>	
