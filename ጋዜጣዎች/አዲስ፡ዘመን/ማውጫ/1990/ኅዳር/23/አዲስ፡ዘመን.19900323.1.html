<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ኤድስ ዘመቻ በአገራችን ተከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የዓለም ኤድስ ዘመቻ በአገራችን ተከበረ</h1>


<p>«ኤድስ በተስፋፋበት ዓለም የሚኖሩ ህፃናትና ልጆች» በሚል መርህ በ1990 የሚካሄደው የዓለም ኤድስ ዘመቻ በአገራችን በልዩ ልዩ ዝግጅቶች ተከበረ።</p>

<p>በጤና ጥበቃ ሚኒስቴር የመሰብሰቢያ አዳራሽ በተካሄደው በዚሁ ዝግጅይ ላይ የአዲስ አበባ መስተዳድር ጤና ቢሮ ሃላፊ ዶ/ር አበራ ቁሜ እንደተናገሩት በሽታው በአብዛኛው በወጣትነት ዕድሜ ላይ የሚገኘውንና የሀገሪቱ የጀርባ አጥንት የሆነውን የኅብረተሰብ ክፍል በመጉዳት ከፍተኛ አሉታዊ ተፅዕኖ ያሳድራል።</p>

<p>በተለይም በክልሉ የበሽታውን ስርጭት ለመግታት ከተለያዩ መንግሥታዊና መንግሥታዊ ካልሆኑ ድርጅቶች ጋር በመተባበር አንድ አስተባባሪ ኮሚቴ መቋቋሙን ዶ/ር አበራ ጠቁመው ኅብረተሰቡ በተለይም ወጣቱ ክፍል የባህሪ ለውጥ እንዲያመጣ ከፍተኛ ጥረትና ርብርብ ማድረግ እንደሚያስፈልግም አስታውቀዋል።</p>

<p>የዚህን አስከፊ በሽታ ስርጭት ለመግታት በቅንጅት መሥራት ወሳኝነት እንዳለው አመልክተው ኅበረስተስቡ ከበሽታው እንዲጠበቅ ለማድረግ በሚያስችለው የመከላከል ተግባር በጤናው ዘርፍ የተሰማሩ ብቻ ሳይሆኑ የተለያዩ ድርጅቶችና ማኅበራት ተደማጭነት ያላቸው የኅብረተሰብ አካላትና ሌሎችም እጅ ለእጅ በመያያዝ መንቀሳቀሱ ክፍተኛ አስተዋፅኦ ይኖረዋል ተብሎ እንደታመነበት ገልፀዋል።</p>

<p>በዚሁ ዝግጅት ላይ የቅርብ መረጃን በማጣቀስ እንደተገለፀው በከተማችን ወደ ሩብ ሚሊዮን የሚጠጋ ሕዝብ የቫይረሱ የተበከለ ሲሆንከ20ሺ የሚበልጡ ሰዎች ደግሞ በበሽታው ተይዘው ዕለተ ሞታቸውን በመጣበበቅ ላይ ናቸው።</p>

<p>በተጨማሪም 25 በመቶ የሚሆነው አምራች ወጣት የኅብረተሰብ ክፍል ሞቱ በኤድስ በሽታ እንደሆነና ከሁሉም በላይ ደግሞ በበሽታው ከተጠቁ ቤተሰቦች ከሚወለዱ ህፃናት መካከል 30 በመቶ የሚሆኑት ደግሞ ወላጅ አልባ ሆነ እንደቀሩ ተገልጿል።</p>

<p>በዓለም ጤና ድርጅት የኢትዮጵያ ተወካይ ዶ/ር ሞምባዜ ዊድሰንም በበኩላቸው በተለይ በኤድስ ሕይወታቸውን የሚያጡ ህፃናት ቁጥር ከጊዜ ወደ ጊዜ በአስጊ ሁኔታ መጨመሩን ገልፀው በዘንድሮው ዘመቻ ኤድስ በተስፋፋበት ዓለም ለሚኖሩ ህፃናትና ልጆች ከፍተኛ ትኩረት እንዲሰጥ መደረጉን አመልክተዋል። አያይዘውም የአፍሪካ ሀገሮች በሽታውን በመከላከሉ ረገድ ለሚደረገው ጥረት ከፍተኛ ትኩረት መስጠት እንዳለባቸውም አሳስበዋል።</p>

<p>በአገራችን ለ10ኛ ጊዜ በተከበረው በዚሁ በዓል ዝግጅት ላይ ዕለቱን አስመልክቶ ጥናት የተለያዩ ዝማሬዎችንና ሥነ ፅሁፎችን ያቀረቡ ሲሆን በውድድሩ አሸናፊ ለሆኑትም ሽልማት ተሰጥቷል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ኅዳር 23 ቀን 1990</a></p>


</body>
</html>	
