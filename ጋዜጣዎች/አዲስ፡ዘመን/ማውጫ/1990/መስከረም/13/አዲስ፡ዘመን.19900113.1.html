<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አርሶ አደሩ ሦስት የተሻሻሉ የጤፍ ዝርያዎችን አገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አርሶ አደሩ ሦስት የተሻሻሉ የጤፍ ዝርያዎችን አገኙ</h1>


<p>ናዝሬት(ኢዜአ)፦ ምሥራቅ ሸዋ ውስጥ በሶስት ወረዳ አንድ አርሶ አደር በጤፍ ሰብል ላይ ለ11 ዓመታት ባካሔዱት የዘር መረጣ የተሻለ ምርት የሚሰጡ ሶስት የጤፍ ዝርያዎች ማግኘታቸውን ገለጡ። አርሶ አደሩ ያገኙአቸው የጤፍ ዝርያዎች በምርምር ከተገኙት ምርጥ ዘሮች እንደማያንሱ ባለሙያዎች አረጋገጡ።</p>

<p>በኤክስቴንሽን አገልግሎት የታቀፉ አርሶ አደሮችን እንቅስቃሴ ለመገምገም በተዘጋጀው ዓመታዊ የሰብል በዓል ላይ የጤፍ ዝርያዎቹን ያገኙት የወለንጪቲ ቀበሌ ነዋሪ አርሶ አደር አቶ ሲሳይ ተክለ ሥላሴ እንደገለጡት ዝርያዎቹ በአጭር ጊዜ የመድረስና ድርቅን የመቋቋም አቅም አላቸው።</p>

<p>ከ1979 ጀምሮ የተለያዩ የጤፍ ዘሮችን ሲመርጡ መቆየታቸውንና ዝርያዎቹን የማሰባሰብን ሥታ በ1982 ማጠናቀቃቸውን እኚሁ አርሶ አደር አመልክተዋል።</p>

<p>ለሁለት ዓመታት ባካሄዱት ሙከራ ሶስቱ የጤፍ ዝርያዎች በሄክታር ከ20 ኩንታል በላይ ምርት ማስገኘታቸውን አቶ ሲሳይ ገልጠው ያባዙትን ምርጥ ዘር ለሌሎች 10 አርሶ አደሮች ሰጥተው የተዘራው ጤፍም በጥሩ ሁኔታ ላይ እንደሚገኝ አስረድተዋል።</p>

<p>እነዚሁ የጤፍ ዝርያዎች ከአዋሽ መልከሳ የእርሻ ምርምር ማእከል ከተገኙት ሶስት የጤፍ ዝርያዎች ተመሳሳይ ምርት እንደሚሰጡ በሙከራ ማረጋገጣቸውን አርሶ አደሩ ገልጠዋል።</p>

<p>አቶ ሲሳይ በጥረታቸው ያገኙአቸውን ሶስት የጤፍ ዘሮች ፍፁም ኢያሱና ቅድስት በተባሉት ልጆቻቸው ስም መሰየማቸውንና ስያሜውም በምርምር ማእከሉ እውቅና አግኝቶ አርሶ አደሮች እየተጠቀሙበት መሆኑን አስታውቀዋል።</p>

<p>ከጤፍ ዝርያዎቹ መካከል ፍጹም የተሰኘውን በመኸር ወቅት በሶስት ነጥብ አምስት ሔክታር መሬት ላይ መዝራታቸውንና ይኸው ዘር በ30 ቀናት ውስጥ እንደሚያዘረዝር አስረድተዋል።</p>

<p>የጤፍ ዝርያዎቹ ከአለማያ ግብርና ዩኒቨርስቲ ለጉብኝት በመጡ ባለሙያዎች አድናቆት ማትረፋቸውን አቶ ሲሳይ ተናግረዋል።</p>

<p>ባለፉት ሶስት ዓመታት ደግሞ በኤክስቴንሽን አገልግሎት ታቅፈው ከባለሙያዎች በተደረገላቸው ድጋፍ ከፍተኛ ምርት አግኝተው ሁለት ጥማድ በሬ መግዛታቸውንና የቆርቆሮ ክዳን ቤት መሥራታቸውን አቶ ሲሳይ አመልክተዋል።</p>

<p>የዞኑ ግብርና መምሪያ ኃላፊ አቶ ጌታቸው በየነ በዚሁ የሰብል ግምገማ በዓል ላይ እንደገለጡት አርሶ አደሩ በግል ጥረታቸውን የጤፍ ዝርያዎቹን በማግኘት ከምርምር ማእከላት የማያንስ ውጤት ማስመዘገባቸውን አስታውቀዋል።</p>

<p>በአዋሽ መልካሳ የምርምር ማእከል የብሔራዊ ግብርና መካናይዜሽን ምርምር ዘርፍ አስተባባሪ አቶ መለሰ ተመስገን በበኩላቸው ከምርምር ማእከሉ በተደረገላቸው እገዛ አርሶ አደሩ ያገኙአቸው ሶስቱ የጤፍ ዝርያዎች በማሳ ላይ በጥሩ ሁኔታ ላይ እንደሚገኝ ገልጠዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን 13 ቀን 1990</a></p>


</body>
</html>	
