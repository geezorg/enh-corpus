<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ብሔራዊ ባንክ አዲሱን የብር ኖት ማሳተሙን አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የኢትዮጵያ ብሔራዊ ባንክ አዲሱን የብር ኖት ማሳተሙን አስታወቀ</h1>
<h2 class="align-center">550 ጣቢያዎች የብር ኖት ለውጥ አገልግሎትን ይሰጣሉ</h2>


<p class="align-right">ሰለሞን ጥዑመልሣን</p>

<p>የኢትዮጵያ ብሔራዊ ባንክ ወደፊት በሥራ ላይ የሚውል አዲስ የብር ኖት ማስተሙንና የለውጥ ተግባሩን ለመጀመርም በቂ ዝግጅት እያደረገ መሆኑን አስታወቀ።</p>

<p>የባንኩ ገዢ አቶ ዱባለ ጃሌ ትናንት ለጋዜጠኞች በሰጡት መግለጫ እንዳስታወቁት አዲሱ የብር ኖት ሕትመት ተጠናቅቆ የለውጥ ሥራውን ለማከናወን በተመረጡ ዋና ዋና ጣቢያዎች ተሠራጭቷል። የተዘጋጁት ባለ1: 5: 10፡50 እና 100 የብር ኖቶች እንደሆኑም ይፋ አድርገዋል።</p>

<p>የገንዘብ ለውጡ የሚጀመርበት ጊዜ በመገናኛ ብዙኃን ወደፊት ከሚገለጽጥበት ቀን ጅምሮ እስከ 50 ቀናት አሮጌው የብር ኖት መለወጥ እንዳለበትም አሳስበዋል።</p>

<p>አክለው እንደገለጹት ለባለ 50 እና 100 ብር ለውጥ 21 ቀናት ለባለ 1 :5 እና 10 ብሮች ደግሞ 50 ቀናት ተመድበዋል።</p>

<p>ለብር ኖቶቹ ለውጥ የተለያዩ ቀናት የተመደቡበት ምክንያት የ50 እና 100 ብር ኖቶች ባብዛኛው የሚገኙት በከተማ አካባቢ በመሆኑ ተገልጋዮቹ እነዚህ ኖቶች በፍጥነት ለውጠው መጨረስ እንደሚችሉ በመታመኑ ነው። የ1: 5ና 10 ብር ኖቶች በገጠሩ ነዋሪ በስፋት ጥቅም ላይ የሚውሉ በመሆኑ ከመገናኛ ረገድ ሰፊ ችግር ሊያጋጥማቸው ስለሚችል የረዥም ጊዜ ገደብ ሊሰጥ መቻሉን አቶ ዱባለ ተናግረዋል።</p>

<p>የገንዘቡን ለውጥ ለማከናወን ቅርንጫፍ ባንኮችንና ጊዜያዊ ጣቢያዎችን የሚያስተባብሩ 20 ዋና ዋና ጣቢያዎች መዘጋጀታቸውን አቶ ዱባለ ጠቁመው ጣቢያዎቹም በአዲስ አበባ፡መቀሌ፡ደሴ፡ወልዲያ፡ጐንደር፡በህርዳር፡ደብረማርቆስ፡ደብረብርሃን፡ናዝሬት፡አዋሳ፡ሻሸመኔ፡አሰላ፡ወላይታ ሶዶ፡ሀገረማርያም፡ነቅምቴ፡ጊምቢ፡መቱ፡ጅማ፡ድሬዳዋና ሐረር ከተሞች እንደሚገኙ አብራርተዋል።</p>

<p>በተጨማሪም የባንክ ቅርንጫፎች በሌሉባቸው አካባቢዎች የብር ለውጡን የሚተገብሩ ሦስት መቶ የሚደርሱ ጊዜያዊ የመለዋወጫ ጣቢያዎች መዘጋጀታቸውን አቶ ዱባለ አስረድተዋል።</p>

<p>250 የሚደርሱ የመንግሥትና የግል ባንኮች የብር ኖት ለውጡን ሥራ የሚያከናውኑ ሲሆን ባጠቃላይ 550 የመለዋወጫ ጣቢያዎች እንደሚቋቋሙ ተመልክቷል።</p>

<p>ይህንኑ ሥራ ለማከናውን ሁለት ሺ ሠራተኞች መመደባቸውንና የተሟላና በቂ የሥራ መመሪያ እንደተዘጋጀ አቶ ዱባለ አስታውቀው ለብር ኖት ለውጡ አስፈላጊ የሆኑ የመገልገያ መሣሪያዎችም ከወዲሁ መዘጋጀታቸውን ገልጸዋል።</p>

<p>ባንኩ የገንዘብ ለውጡን ይፋ ከሚያደርግበት ቀን ጀምሮ እስከ መጨረሻው ቀን ድረስ አሮጌውም ሆነ አዲሱ የብር ኖት ጐን ለጐን እንደሚሠሩ አቶ ዱባለ አስገንዝበው የአሮጌው ብር ሕጋዊነት እስከሚያበቃ ድረስ ብሩን አልቀበልም ማለት ሕገወጥ ተግባር መሆኑ አስምረውበታል። ይህን ከመሰሉና ሌሎችም ችግሮች እንዳይፈጠሩ ከወዲሁ ለኅብረተሰቡ ተገቢውን ግንዛቤ ለመስጠትም ዝግጅት መደረጉን አቶ ዱባለ አብራርተዋል።</p>

<p>ስለ አዲሱ የብር ኖት ለሕዝቡ ለማሳወቅ ልዩ ልዩ ፖስተሮችም መዘጋጀታቸውን ተመልክቷል።</p>

<p>ሕዝብን የሚያውኩና ለዘረፋ ተግባር የሚሠማሩ ኃይሎችን ለመከላከልም ባንኩ ከክልሎች ከፖሊስ ከመከላከያ ሠራዊት ጋር በቂ ትብብር የፈጠረ መሆኑም ታውቋል።</p>

<p>አዲሱ የብር ኖት በጥንቃቄ የተሠራ በመሆኑ አስመስሎ ለመሥራት እጅግ የሚያስቸግር ነው ያሉት አቶ ዱባለ ሕዝቡም ትክክለኛውን ገንዘብ በቀላሉ ለይቶ ሥራ ላይ በሚያውለው መልኩ የተዘጋጀ ነው ብለዋል። አያይዘውም በአሁኑ ወቅት ግልጋሎት የሚሰጡት ሽርፍርፍ ሳንቲሞች እንደማይለወጡም ጠቁመዋል።</p>

<p>በሀገራችን በአሁኑ ወቅት እየተሠራበት ያለው የብር ኖት የዛሬ 20 ዓመት ገደማ መውጣቱ ይታወሳል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን መስከረም 29 ቀን 1990</a></p>


</body>
</html>	
