<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዐለ ጥምቀት በድምቀት ተከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በዐለ ጥምቀት በድምቀት ተከበረ</h1>
<h2 class="align-center"> «የኢትዮጵያ ኦርቶዶክስ ቤተክርስቲያን ትኩረቷን ወደልማት ታደርጋለች»</h2>
<h4 class="align-center"> ብፁዕ ወቅዱስ አቡነ ጳውሎስ</h4>

<h4 class="align-center"> ከጋዜጣው ሪፓርተርና ከኢዜአ</h4>

 
<p>ኅብረተሰቡ በየዓመቱ የሚከበረውን የኢየሱስ ክርስቶስ በዓለ ጥምቀት ሥነ ሥርዓት ተገንዝቦ ለተተኪው ትውልድ የማስተላለፍ ኃላፊነት እንዳለበት ብፁዕ ወቅዱስ አቡነ ጳውሎስ ፓትሪያርክ ርዕሰ ሊቃነ ጳጳሳት ዘኢትዮጵያ ወዕጨጌ ዘመንበረ ተክለሃይማኖት አሳሰቡ።</p>

<p>ቅዱስነታቸው የኢየሱስ ክርስቶስን በዓለ ጥምቀት አስመልክተው በከተራውና በትናንትናው ዕለት ባደረጉት ንግግር እንዳሳሰቡት አባቶችና እናቶች ከጥንት ጀምሮ ሲያከብሩት የኖረውን ይህንኑ በዓል ከትውልዱ ትውልድ እንዲተላለፍ ማድረግ የህብረተሰቡ በተለይም የእምነቱ ተከታዮች ሁሉ ኃላፊነት መሆኑን አስገንዝበዋል።</p>

<p>በዓሉ ዘመናዊነት ሳያጠቃውና መሠረቱን ሳይለቅ ጥንታዊ የክርስትና ኃይማኖት ምልክት ሆኖ እንደቆየና በእምነቱ ተከታዮች ዘንድ ትልቅ ከበሬታ እንደሚሰጠው ገልፀው የበዓሉን ጥንታዊነትና ታሪካዊነት በማሳወቅ ሃይማኖታዊ ግዴታን መወጣት ተገቢ መሆኑን አመልክተአዋል።</p>

<p>ቅዱስነታቸው ከከተራው በዓል ጀምሮ በጃንሜዳ ለተገኙት ምዕመናን ጥምቀተ ባህሩን ባርከው ጠበል ከረጩ በኋላም ሕዝቡ እምነቱን ማጥበቅ እንዳለበትና የጥምቀት ትርጓሜም ለማወቅ እንዲጥር አሳስበዋል። በመጨረሻም ፍቅርና መተሳሰብ በሰዎች ዘንድ እንዲሰፍን ተመኝተዋል።</p>

<p>ሀገራችንን በመጐብኘት ላይ የሚገኙት ዶክተር ጆርጅ ኬሪ የካንተርበሪ ሊቀጳጳስና የእንግሊዝ ቤተክርስቲያን የበላይ ኃላፊ በበኩላቸው በኢትዮጵያ ሕዝብ መካከል ተገኝተው ይህን ታላቅ በዓል በማክበራቸው የተሰማቸውን ደስታ ገልፀዋል።</p>

<p>የኢትዮጵያ ቤተክርስቲያን ታሪኳንና እምነቷን በማስጠበቅ ጠንካራ መሆኗን ቀደም ብሎ ግንዛቤ እንዳላቸው ዶክተር ጆርጅ ኬሪ ጠቁመው ይህንኑ ጥንታዊ ባህሏንና ወግ ሥርዓቷን ከትውልድ ትውልድ ማስተላለፍ የዜጐቿ ግዴታ ሊሆን ይገባል ብለዋል።</p>

<p>ክርስቲያኖች በማኅበራዊ ሕይወት ውስጥ ከፍተኛ ተሳትፎ ማድረግ እንዳላባቸው ያስገነዘቡት ዶክተር ጆርጅ ኬሪ በኢትዮጵያ የሚኖሩ ልዩ ልዩ የክርስትና ሃይማኖት ተቋማት አብረው በመሥራት በክርስቲያናዊ ሕይወት ውስት መሳተፍ እንደሚኖርባቸው አሳስበዋል።</p>

<p>አያይዘውም በዓለም ዙሪያ በብዙ ሀገሮች በጋብቻ ፈታኝ የሆኑ ችግሮች እየገጠሙ መሆኑን ጠቁመው ሁሉም ቤተሰባዊ ሕይወት በማጠናከር በተለይም ወጣቱን በማስተማር ግዴታ እንዲወጣ አሳስበዋል።</p>

<p>በዓለ ጥምቀት በተከናወነበት ወቅት በጃንሜዳ ከተገኙት ምዕመናን መካከል አንዳንዶቹ በሰጡት አስተያየት ከልጅነታቸው ጀምሮ የጥምቀትን በዓል እንደሚያከብሩ ገልጸው የእምነቱ ተከታዮች በሥፍራው በመገኘት ውስጣዊ ስሜታቸውን በመግለጽ ልዩ ድምቀት ሲሰጡ ማየትም እንደሚያስደስታቸው አስረድተዋል።</p>

<p>ጥንግ ድርብ የለበሱ የየገዳማቱና የየአድባራቱ መዘምራን የሰንበት ት/ቤት ተማሪዎች ከከተራ ጀምሮ ለጥምቀተ በዓሉ ልዩ ድምቀት ሰጥተውታል።</p>

<p>በዚህ በዓል ሥነ ሥርዓት ላይ ተጋባዥ አምባሳደሮችና የአዲስ አበባ አስተዳደር ተወካይና ሌሎችም ጥሪ የተደረገላቸው እንግዶችና በመቶ ሺዎች የሚቆጠሩ ምዕመናን ተገኝተዋል።</p>

<p>የባህረ ጥምቀቱ ሥነ ሥርዓት እንዳበቃ ታቦታቱ በመጡበት አኳኋን በምዕመናኑ ታጅበው ወደየአድባራቱ ተመልሰዋል።</p>

<p>በሌላ በኩል ደግሞ የኢትዮጵያ ኦርቶዶክስ ተዋህዶ ቤተክርስቲያን በአሁኑ ወቅት የክርስትና እምነት ከማስፋፋት ባሻገር የሕዝቡን ኑሮ ለማሻሻል የትኩረት አቅጣጫዋን ወደ ልማት እንቅስቃሴ ማዞሯን ብጹእ ወቅድዱስ አቡነ ጳውሎስ ፓትሪያርክ ርእሰ ሊቃነጳጳሳት ዘኢትዮጵያ መግለጻቸውን ኢዜአ ዘግቧል።</p>

<p>ቅዱስነታቸው ከካንተበሪው ሊቀጳጳስ ዶክተር ጆርጅ ኬሪ ጋር ባለፈው ቅዳሜ በጠቅላይ ቤተክህነት ባደረጉት ውይይት ቤተክርስቲያኗ አገሪቷን መልሶ ለመገንባት በሚደረገው የልማት እንቅስቃሴ የመሳተፍ ኃላፊነት አለባት ብለዋል።</p>

<p>በአገሪቱ የልማት እንቅስቃሴ ለማስፋፋትም የኦርቶዶክስ ተዋህዶ እምነት ተከታዮች ከሌሎች እምነት ተከታዮች ጋር ተባብረው እንዲሰሩ ቤተክርስቲያኗ ያላሰለሰ ጥረት እንደምታደርግ ቅዱስነታቸው ገልጸዋል። የካንተርበሪው ሊቀጳጳስ ዶክተር ኬሪ ቤተክርስቲያኗ ከሌሎች አቻ አብያተ ክርስቲያናት ጋር ስላላት ግንኙነት ላቀረቡላቸው ጥያቄ ፓትሪያርኩ በሰጡት መልስ ቤተክርስቲያኗ ከጥንት ጊዜ ጀምሮ ከሌሎች አብያተ ክርስቲያናት ጋር የቅርብ ግንኙነት እንዳላት አመልክተዋል። በአሁኑ ወቅትም በእህትማማችነት የበለጠ ተቀራርቦ ለመስራት ጽኑ ፍላጎት እንዳላት አመልክተዋል።</p>

<p>አገሪቱ ያለባትን ችግር ለማቃለልም የአብያተክርስቲያናት ተቀራርቦ መስራት መፍትሔ ሊሆን እንደሚችልም አስረድተዋል።</p>

<p>የካንትበሪው ሊቀጳጳስ ከውይይቱ በኋላ የሰበታ ጌታ ሰማኒ ደናግል ጠበባት ገዳምን የቅድስት ስላሴ መንፈሳዊ ኮሌጅን የባእታ ገዳምን ጎብኝተዋል።</p>

<p>ሊቀጳጳስ ዶክተር ኬሪ አዲስ አበባ የገቡት ዓርብ እኩለ ሌሊት ሲሆን ቅዱስ ፓትሪያርኩ የኢትዮጵያ ኦርቶዶክስ ተዋህዶ ቤተክርስቲያን ቅዱስ ሲኖዶስ አባላት አቀባበል አድርገውላቸዋል።</p>



<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥር 12 ቀን 1990</a></p>


</body>
</html>	






