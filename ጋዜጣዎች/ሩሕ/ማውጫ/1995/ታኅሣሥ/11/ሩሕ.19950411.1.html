<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲ ለአሜሪካ ጦር ጠቅላይ ሰፈር ፈቀደች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጅቡቲ ለአሜሪካ ጦር ጠቅላይ ሰፈር ፈቀደች</h2>


<p>የጅቡቲ መንግስት የአሜሪካ ፀረ አሸባሪ ወታደራዊ ሀይል የሚሰፍርበት ጠቅላይ ሰፈር መፍቀዱን የፈረንሳይ ዜና አገልግሎት ኤ.ኤፍፒ ዘገበ። እንደ ዜና አገልግሎቱ ዘገባ ከሆነ በምስራቅ አፍሪካ ፀረ አሸባሪነት ተልዕኮው ያደረገው የተጠናከረ የአሜሪካ ወታደራዊ ሀይል ከጅቡቲ መንግስት ሙሉ ትብብር ተደርጐለታል።</p>

<p>ይኸው 900 አባላት ያሉት የአሜሪካ ጦር በዘመናዊ መገናኛ ቴክኖሎጂ በፈጣን የጦር ጀልባዎች የተደገፈ ሲሆን እስካሁንም አሜሪካ በቀይ ባህርና በምስራቅ አፍሪካ ካሰማራቻቸው ወታደራዊ ሀይሎች ሁሉ በብቃቱና በጥራቱ ላቅ ያለ እንደሆነ ተገልጿል።</p>

<p>የዚሁ ልዩ ጦር ሀይል ምክትል አዛዥ ሪል አድሜራል ዶን ጐላርድ ለጋዜጠኞች በሰጡት መግለጫ በአካባቢው የሚደረገው ማንኛውንም የሽብር እንቅስቃሴዎች ተቆጣጥሮ ለማስወገድ የሚችል ጠንካራ ክንድ ያለው ጦር መሆኑን ገልፀዋል።</p>

<p>ይህንን የአሜሪካ ጦር ሰፈር እንዲጐበኙ የተጋበዙ የተለያዩ የመገናኛ ብዙሃን ጋዜጠኞች የጦር ሰፈሩን ፎቶግራፍ እንዳያነሱ ተከልክለዋል።</p>

<p>በዚሁ የቀይ ባሕርና የምስራቅ አፍሪካ ፖለቲካ ላይ ጥናት ያካሄዱ ምሁር እንደገለፁት ከሆነ በአሁኑ ሠዓት በሶማሊያ ይንቀሳቀስ የተባለው አሸባሪ ቡድን ለመግታት ጅቡቲ ተመራጭ ቢይሆንም በአንፃሩ የአሸባሪዎች የጥቃት ኢላማ ልትሆን ትችላለች የሚል ስጋት እንዳላቸው ገልፀዋል።</p>

<p>አሜሪካ አሸባሪነትን በምስራቅ አፍሪካ ለመዋጋት የጅቡቲን፣ የኢትዮጵያንና፣ የኬኒያን መሪዎች ትብብር የጠየቀች ሲሆን እነዚሁ መሪዎች መካከል የረመዳንን የጾም ፍች ምክንያት በማድረግ በውይይቱ ያልተገኙት የጅቡቲው ፕሬዝዳንት ይህን መሰል ውሳኔ በፍጥነት መስጠታቸው ብዙዎችንያስገረመ ጉዳይ ነው። በኢትዮጵያ በኩል ጠ/ሚኒስትር መለስ ዜናዊ አሸባሪነት ለመዋጋት በሙሉ ሀይላቸው ከአሜሪካ ጐን እንደሚሰለፉ መግለፃቸው አይዘነጋም።</p>


<p class="align-center"><a href="/Gazettas/Ruh/info/Ruh.sera.html"> ከሩሕ ታህሳስ 11 ቀን 1995</a></p>

</body>
</html>	














