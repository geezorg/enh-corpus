<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የወያኔ ድርጅቶችን ምርት አትግዛ ተቀጣሪዋ አትሁን "ኢዴፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የወያኔ ድርጅቶችን ምርት አትግዛ ተቀጣሪዋ አትሁን "ኢዴፓ</h2>



<p>የኢትዮጵያ ዲሞክራሲያዊ ፓርቲ (ኤዴፓ) የብሔራዊ እርቀ ሰላም ጥያቄ ወቅታዊ የሕዝብ ጥያቄ ነው።ሕዝብ በገዥው ፓርቲ የንግድ ድርጅቶች አቀባበል ማድረግ ጫና ይፍጠር በማለት በትላንትናው እለት መግለጫ አውጥቷል።</p>

<p>ኢዴፓ ባወጣው በዚሁ መግለጫ እንዳስታወቀው ከሆነ በተለያዩ የሀገራችን ክፍሎች የሚገኙት ኢትዮጵያዊያን ሁሉ ለመጥፎ ተግባር ያለመተባበር መብታችንን በመጠቀም በሕገወጥ መንገድ ተቋቁመው የኢትዮጵያን ሕዝብ እያደኸየው ከሚገኙት የገዥው ፓርቲ የንግድ ድርጅቶች ማናቸውንም አገልግሎትም ሆነ ሸቀጥ ባለመግዛት ከእነዚህ ሕገወጥ ድርጅቶች ጋር ማንኛውም ዓይነት የሥራ ስምምነት ላለመፈፀም የወያኔን ኢኮኖሚ በማዳከምና ጫና በማሳደር የገዥውን ፓርት በሰላማዊ መንገድ መታገል አለበት በማለት አሳስቧል።</p>

<p>በተያያዘ ዜና የኢትዮጵያ ዴሞክራሲያዊ ፓርቲ (ኢዴፓ) ጥር 4 ቀን 1995 ዓ.ም በመስቀል አደባባይ ሊያደርግ ባቀደው ስብሰባ ፈቃድ ለማግኘት ለክልል 14 መስተዳድር ፅ/ቤት የሰላማዊ ሰልፍ የስብሰባና የማህበራት ፍቃድ ክፍል ለፃፈው ደብዳቤ መስተዳድሩ ለኢዴፓ በሰጠው መልስ ይህን መሰልስብሰባ በአዳራሽ ውስጥ ማድረግ የሚያስችል ሁኔታን በመፍጠር ለስብሰባው መሟላት የሚገባውን አሟልታችሁ እንድታሳውቁን በማለት የመለሰ ቢሆንም በበኩሉ ኢዴፓ ለስብሰባው ዝግጅት አስቀድሞ ያሳወቅሁ በደንቡ መሰረት በታሰበው ጊዜ በመስቀል አደባባይ ስብሰባውን ማካሄድ የሚያስችል ሁኔታ ካለ እንድታሳታውቁን ሆኖ እያለ እናንተ ስብሰባው በአደባባይ ላይሆነ በአዳራሽ ውስጥ ይካሄድ ማለታችሁ መስሪያ ቤታችሁ ከተቋቋመበት ሃላፊነት ውጭ የሆነና መሰረታዊ ዜጐች ሀሳብን የመግለፅ ህገ መንግስታዊ መብት የሚፃረር በመሆኑ ኢዴፓ አይቀበለውም በማለት መልስ ሰጥቷል።</p>

<p>ኢዴፓ ያወጣው ሙሉ መግለጫ እንደሚከተለው ቀርቧል።</p>

<p>ሕወሃት/ኢሕአዴግ በጠመንጃ ሀይል የፖለቲካ ስልጣንከጨበጠ ጀምሮ ለሀገራችን የሚበጅ አጀንዳ ይዞ እንዳልመጣ ለኢትዮጵያ ህዝብ ግልፅ ነበር። </p>

<p>ለአለፉት 11 አመታት በአንድ በኩል ገዥው ፓርቲና ከእርሱ ጋር በልዩ ጥቅም የተሳሰሩት ጥቂት የህብረተስብ ክፍሎች ሀገራችን የሰላም የዲሞክራሲ የፍትህ የእኩልነትና የብልፅግና ፀሐይ እንዲወጣላት ሲሰብኩ በሌላበኩል ደግሞ ተቃዋሚ ፓርቲዎች ነፃው ፕሬስ የተለያዩ ሲቪክ ማህበራትና አብዛኛው የአገራችን ህዝብ የሕወሃት /ኢሕአዴግ አገዛዝ ውሎ አድሮ አገሪቱን ወደ ባሰ ሁለንተናዊ አዘቅት ውስጥ የሚከት ስለመሆኑ ደጋግመው ሲገልፁና ለተሻለ ስርአት መገኘትን ሲታገሉ ቆይተዋል። በሁለት ወገን ሲራመድ በነበረው በዚህ እጅግ የተራራቀ አስተሳሰብ ማን ለዚህች አገር ትክክለኛ አቋም ላይ እንደነበረና አሁንም እንዳለ የአገራችን የወቅቱ ተጨባጭ ሁኔታ በግልፅ መስክሯል።</p>

<p>ሕወሃት/ኢሕአዴግ ገና ሲፀነስ ጀምሮ በኢትዮጵያዊነቱ ላይ ተደራድሮ የማያውቀውን የትግራይ ህዝብ ከኢትዮጵያ የመገንጠል አላማ በማራመድ የረጅም ዘመን ታሪካችንን በመቶ አመት ገድቦ በማራከስ ሰንደቅ አላማችን ጨርቅ ነው ብሎ በማንቋሸሽ የአንድ አገር ልጆችን በደምና በአጥንት እየመነዘረ ለያይቶ በማቦደን ኢትዮጵያን የመጀመሪያ የኤርትራ የጥቁር ቅኝገዥ አድርጓ በመክሰስና የትግራይ ልጆች በኤርትራ መገንጠል በሻቢያ ምሽግ ገብተው እንዲሰው በማድረግ ኢትዮጵያዊ አጀንዳ የሌለው መሆኑን በተደጋጋሚ አሳይቷል።</p>

<p>ሕወሃት/ ኢሕአዴግ የኢትዮጵያ ሕዝብ "ከእንግዲህ ከደርግ የባሰ ስርዓት አይመጣብኝም" በማለት የሰጠውን ድጋፍና የቀድሞ ሰራዊት በረጅም ጊዜ ጦርነት ተሰላችቶና ለውጥ ተመኝቶ ያሳየውን የውጊያ ልግመት በጥሩ አጋጣሚነት በመጠቀም ለስልጣን ካበቃ በኋላ የጥፋት መልእክቱን በተደጋጋሚ አሳይቷል።</p>

<p>የሀገራችንን ሰራዊት ሜዳ ላይ በመበተን ኤርትራና ቀይ ባሕርን ለሻቢያ አሳልፎ በመስጠት የኢትዮጵያን ሕዝብ በጐሳና በቋንቋ በመሸንሸን የአገራችን ኢኮኖሚ በፓርቲ የንግድ ድርጅቶቹ በመቆጣጠር የአገሪቱን ቢሮክራሲ(ቤተክርስቲያንና መስጊዶችን ሳይቀር) በካድሬዎቹ ቁጥጥር ስር አውሏል የመብት ጥያቄ ያነሱ ተማሪዎችን፣ አማኞችን፣ ገበሬዎችን፣ ጋዜጠኞችን፣ ተቃዋሚዎችንና የሙያ ማህበር መሪዎችን፣ በማፈን በማሰርና በመግደል በአጠቃላይ አገራችን በአንድ ፈላጭ ቆራጭ አምባገነናዊ ድርጅት ስር በማዋል ሲገዛ ቆይቷል።</p>

<p>ስርአቱ በሚያራምደው የጐሳ ፓለቲካ ከአርባ ጐባ እስከ አዋሳ በህዝብ ላይ አሰቃቂና ዘግናኝ ጭፍጨፋ ተካሄዷል። በስርአቱ የተሳሳተ የውጭ ጉዳይ ፓሊሲ ከሻቢያ ጋር በተደረገው ጦርነት በ10 ሺዎች የሚቆጠሩ ዜጐች በየወህኒው ታጐረው ለመማቀቅ ተገደዋል። በስርዓቱ የተሳሳተ የኢኮኖሚ ፖሊሲ ህዝቡ ለባሰ ድህነትና ማህበራዊ ቀውስ ተዳርጓል። የውጭና የሀገር ውስጥ ንግድና ኢንቨስትመንት ቀጭጯል።ህዝቡ በኤድስና በወባ ወረርሽኝ እየረገፈ ነው። ይባስ ብሎ "ከእንግዲህ ችግራችን ጐተራ ነው" በተባለበት አገር በታሪካችን አይተነውና ሰምተነው በማናውቀው ሁኔታ ከ15 ሚሊዮን በላይ ህዝብ የሚላስ የሚቀመስ የሌለው ርሀብተኛ ሆኗል። መቋጫ በሌለው ግምገማ የተሃድሶና የአቅም ግንባታ ስብሰባ በመላው አገሪቱ አስተዳደራዊ ስራ ውስብስብ ችግር ውስጥ ተዘፍቋል። በአጠቃላይ ወቅቱ ሕውሃት/ኢሕአዴግ ዛሬም ከ11 ዓመታት የግፍ አመታት በኋላ በራሱ አፍ "በስብሻለሁ በክቻለሁ...." በማለት የፀረ ዴሞክራሲያዊነት የፀረ-ልማትና የሙስና ችግር ውስጥ ተዘፍቄያለሁ" ብሎ ለማመን ቢገደድም ዛሬም እንደትላንቱ "ለሀገሪቱ ችግሮች ሁሉ መፍትሄው እኔ ብቻ ነኝ" ከሚል ግብዝነት ተላቆ ለአገራችን የተሻለ መፍትሄ ለማለም አልታደለም። የኢትዮጵያ ህዝብ ሆይ! </p>

<p>ከእንግዲህ አገራችን ኢትዮጵያ ሕወሃት/ኢሕአዴግ አገዛዝ ከቀጠለች በአጠቃላይ እንደ ህዝብና አገር የመኖር ህልውናችን በቀላሉ ሊመለስ በማይችል ከፍተኛ አደጋ ላይ ይወድቃል። ከዚህ አደጋ አገራችንን ለመታደግ ቀዳሚና የተሻለ ሊሆን የሚችለው አማራጭ ወደ መልካም አስተዳደር የሚያሸጋግረን ሁሉን አቀፍ የሆነ የብሔራዊ እርቀ ሰላም መድረክ መፍጠር ነው። ነገር ግን ገዥው ፓርቲ ላለፉት 11 አመታት የብሔራዊ እርቀ ለላም ጥያቄ በተደጋጋሚ የቀረበለት ቢሆን ጥያቄ ተቀብሎ እራሱን ሆነ አገሪቱን ከውድቀት ለመታደግ ፈቃደኛ አልሆነም። ስለዚህ የኢትዮጵያ ሕዝብ ከእንግዲህ ጥያቄ በማቅረብ ብቻ ሳይሆን በጠንካራ ሰላማዊ ትግል ገዥው ፓርቲየብሔራዊ እርቀ ሰላም ጥያቄ እንዲቀበል አለዚያም ከስልጣን እንዲወርድና በምትኩ የሕዝብ ሰርአት እንዲመሰረት አስገዳጅ ሁኔታ መፍጠር ይኖርበታል።</p>

<p>ውጤትና ለውጥ በጥያቄና በፍላጐት ሳይሆን በመራራ የትግል መስዋዕትነት ብቻ የሚገኝ መሆኑን በማመን በሰላማዊ የትግል ስልቶችን ለመጠቀም ወደ ተጨባጭ የለውጥ ውጤት ሊሸጋገር ይገባል። ሰላማዊ የትግል ስልቶች እጅግ በርካታ ናቸው። ውጤታቸው ጉዳትን በሚያስከትሉ ተግባሮች አለመተባበር ስራ ማቆም ሰላማዊ እንቢተኝነትና የመሳሰሉትን ይጨምራል። ግፉ እየቀጠለ ሲሄድ እስካሁን ከምንጠቀምባቸው ዘዴዎች የበለጠ መረርና ከረር ያሉ ሰላማዊ የትግል ዘዴዎችን በመጠቀም ትግሉን አጠናክረን መቀጠል ይኖርብናል። ከዚህ መሰረታዊ እውነት በመነሳት ገዥው ፓርቲ የህዝብ ጥያቄ እንዲቀበል አስገዳጅ ሁኔታ ለመፍጠር የኢትዮጵያ ህዝብ የሚከተለው እርምጃ እንዲወስድ ኢዴፓ ጥሪውን ያስተላልፋል። ይኸው ከአሁን በኋል በየትኛውም የአገራችን ክፍል የምንገኝ ኢትዮጵያዊያን ዜጐች ሁሉ ለመጥፎ ተግባር ያለመተባበር መብታችንን በመጠቀም በሕገወጥ መንገድ ተቋቁመው የኢትዮጵያን ሕዝብ እያደኸዩ ከሚገኙ የገዥ ፓርቲ የንግድ ድርጅቶች ማናቸውንም አገልግሎትም ሆነ ሸቀጥ ባለመግዛት ከእነዚህ ሕገ ወጥ ድርጅቶች ጋር ማንኛውንም አይነት የስራ ስምምነት ባለመፈፀምና የስራ ትብብር ባለማድረግ በገዥው ፓርቲ ላይ የመጀመሪያውን ጫና የመፍጠር ሰላማዊ ስልት ተግባራዊ እንዲያደርግ ኤዴፓ ጥሪውን ያስተላልፋል።</p>

<p>የብሔራዊ እርቀ ሰላም ጥያቄ ገዥ ፓርቲውን እንደሚለው የተቃዋሚ ፓርቲዎች የስልጣን ጥያቄ ሳይሆን አገራችንን ወደ መልካም አስተዳደር ለማሸጋገር የሚያስችል የህዝብ አንገብጋቢ ወቅታዊ ጥያቄ ነው። ይህንንም ህዝብ ጥር 4 ቀን 1995 ዓ.ም በመስቀል አደባባይ ከጠዋቱ በ3 ሰዓት ኢዴፓበጠራው ህዝባዊ ስብሰባ በነቂስ ወጥቶ በመገኘት እንዲያረጋግጥና ከአሁን በኋላ በተግባር ተጠናክሮ ሊቀጥል ስለሚገባ ለሰላማዊ ትግል ያለውን ቁርጠኝነት እንዲያሳይ ኢዴፓ ጥሪውን አስተላልፏል። በዚህ አጋጣሚም ለሰላማዊ ትግሉ ተጠናክሮ መቀጠልና ለውጤት መብቃት ተቃዋሚ ፓርቲዎች ሲቪል ማኅበራትና የነፃው ፕሬስ ጋዜጠኞች የተለመደ ትብብራቸውን አጠናክልረው እንዲቀጥሉ ኢዴፓ ያቀርባል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ታህሳስ 25 ቀን 1995</a></p>

</body>
</html>	














