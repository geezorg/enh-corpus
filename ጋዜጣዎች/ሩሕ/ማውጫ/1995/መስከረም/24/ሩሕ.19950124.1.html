<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሲ አይ ኤ የኢትዮጵያ ሕልውና ያሰጋኛል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሲ አይ ኤ የኢትዮጵያ ሕልውና ያሰጋኛል አለ</h1>


<p>በኢትዮጵያ በሚቀጥሉት ጥቂት ዓመታት ውስጥ በኤድስ የሚጠቁ ሰዎች ቁጥር በከፍተኛ ፍጥነት ሊያድግ ስለሚችል የኢትዮጵያ መጪው እድል እጅግ አሳሳቢ እንደሆነ የአሜሪካ ብሔራዊ የደህንነት ምክር ቤት አስታወቀ።</p>

<p>ምክር ቤቱ ባወጣው ሪፖርት እንዳስታወቀው ከሆነ በኢትዮጵያ፣ በሩሲያ፣ በሕንድ በቻይናና በናይጄሪያ በኤድስ አማጩ የኤች አይ ቪ/ኤድስ የሚያልቀው የሕዝብ ቁጥር ከስምንት ዓመት በኋላ በሦስት እጅ ሊያድግ ይችላል። ይህም እነዚህ ሀገራት ካላቸው ከፍተኛ የሕዝብ ቁጥርና እነዚህ በአካባቢያቸው ባላቸው ከፍተኛ የኃይል ሚዛን እንዲሁም ለአሜሪካ ካላቸው ቀረቤታ አኳያ ጉዳዩ ሀገሮቹ ላይ ከሚያሳድረው ተጽዕኖ ባልተናነሰ መልኩ በዓለም ደህነት ላይ እንዲሁም በአሜሪካ ሀገራዊ ጥቅም ላይ ተጽዕኖ እንደሚያሳድር ያለውን ስጋት የደህንነት መስሪያ ቤቱ አስታውቋል።</p>

<p>በመካከለኛውና በደቡባዊ አፍሪካ ሀገራት በአሁኑ ጊዜ ከ25 ሚሊዮን እስከ 27 ሚሊዮን የሚሆነው ከቫይረሱ ጋር የሚኖረው ሕዝብ በሚቀጥሉት ስምንት ዓመታት ወደ 35 ሚሊዮን ሊያድግ እንደሚችል ተጠቁሟል።</p>

<p>በተለይ በእነዚህ ሀገራት እየተከሰተ ያለውን የኤች አይ ቪ/ኤድስ ስርጭት መስፋፋት ለመግታትና በበሽታው ለተያዙትም የመድኃኒት አቅርቦት እንዲኖር የዓለም ሕብረተሰብ በአጠቃላይ መረባረብ አለበት ሲሉ አንድ የአሜሪካ ከፍተኛ ባለሥልጣን አስገንዝበዋል።</p>

<p>ይህን ለመግታት የተጠቀሱት ሀገራት መንግሥታት አስቸኳያ እርምጃ መወሰድ እንደሚገባቸው ምክር ቤቱ በሪፖርቱ አስገንዝቧል። ይሁንና ሀገሮቹ ይህንን ችግር ለብቻቸው በመፍታት የአቅም ማነስ ስላለባቸው የዓለም ህብረተሰብ ለዓለም ደህንነትና ለራሱ የመኖር ሕልውና ሲል ከፍተኛ ድጋፍ ማድረግ እንደሚኖርበት አሳስቧል።</p>

<p>እንደ አሜሪካ ብሔራዊ የደህንነት ምክር ቤት ሪፖርት ከሆነ 2010 ከበሽታው ጋር የሚኖረው የዓለም ሕዝብ ቁጥር ወደ 25 ሚሊዮን ሊያድግ ይችላል። ይህንን አሀዝ ስንመለከተ የችግሩን አሳሳቢነትና አስጊነት መመልከት እንችላለን ሲል የችግሩን አሳሳቢነት አመልክቷል።</p>

<p>በደህንነት መስሪያ ቤቱ የቀረበው ሪፖርት በተጠቀሱት ሀገራት በበሽታው የሚያዙ ሰዎች ቁጥር መጨመር በአሜሪካ አጠቃላይ ፖሊሲ ላይ በምን መልኩ ጉዳት እንደሚያስከትል የገለጸው ነገር ባይኖርም በሀገሮቹ በራሳቸው ላይ በማሕበራዊ፣ በኢኮኖሚና በተለይም በፖለቲካዊ ፖሊሲዎቻቸው ላይ ሊያደርስ የሚችለውን ችግር ለመዳሰስ ሞክሯል።</p>

<p>የኢትዮጵያን ሁኔታ ስንመለከተ ከ7-10 ሚሊዮን ተጠቂዎች ያሉባት ሀገር መሆኗ በሀገሪቱ ውስጥ ከሚገኘው የሰራተኛ ቁጥር አብዛኛው በበሽታው መለከፍ በሀገሪቱ ኢኮኖሚ ላይ እያሳየ ያለው ተፅዕኖ በግልጽ እየታየ ስለሆነ ሀገሪቱ የውጭ ኢንቨስትመንትን ለመሳብ ወደማትችልበት ደረጃ መድረሷን ማየቱ ብቻ የጉዳዩን አሳሳቢነት ያሳያል።</p>

<p>በጉዳዩ ላይ አስተያየታቸውን የሰጡ የሀገሪቱ ዜጐች ደግሞ አስተሳሰባቸው ከብሔራዊ የደህንነት ምክር ቤቱ ጋር የተለየ ነው። በሕንድ ውስጥ ለምሳሌ ብንወስድ ይህንን አሸባሪ ዜና አሜሪካ የምታሠራጨው የሰዎችን አስተሳሰብ በመለወጥና አሜሪካ በተለያዩ የዓለም ክፍሎች እያደረሰች ያለውን የኃይልን እርምጃ ለማዘናጋት እንጂ ሕንድ በአሁኑ ሰዓት ያን ያህል አስከፊ ችግር ውስጥ ነች ለማለት እንደማይቻል ይናገራሉ።</p>


<p class="align-center"><a href="/Gazettas/Ruh/info/Ruh.sera.html">ከሩሕ መስከረም 24 ቀን 1995</a></p>

</body>
</html>	














