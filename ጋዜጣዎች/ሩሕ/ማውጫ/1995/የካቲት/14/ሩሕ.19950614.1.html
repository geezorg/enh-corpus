<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ/ር መለስና የእንግሊዝ ባለስልጣናት በድንበር ውዝግቡ ላይ ስብሰባ ይቀመጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚ/ር መለስና የእንግሊዝ ባለስልጣናት በድንበር ውዝግቡ ላይ ስብሰባ ይቀመጣሉ</h2>


<p>በ22ኛው የፈረንሳይና የአፍሪካ መንግስታት ስብሰባ ላይ ለመካፈል ከትላንት በስቲያ ወደ ፈረንሣይ ፓሪስ የተጓዙት ጠቅላይ ሚኒስትር መለስ ዜናዊ ከስብሰባው በኋላ ወደ ብሪታኒያ በመጓዝ በእንግሊዝ የሶስት ቀናት የስራ ጉብኝት ያደርጋሉ። በዚህ የስራ ጉብኝት ወቅት የእንግሊዝ መንግስት በኢትዮጵያና በኤርትራ መካከል ያለውን የድንበር ውዝግብ እስከመጭው አመት መጀመሪያ ድረስ በሰላም የሚጠናቀቅበትን መንገድ ለማወቅ ያስችለው ዘንድ በጠቅላይ ሚኒስትር መለስ ዜናዊ የሚመራው የኢትዮጵያ ልዑካን ቡድንና በብሪታኒያው ቶኒ ብሊየር ሰብሳቢነት ስብሰባ ይቀመጣሉ ተብሎ እንደሚጠበቅ ተገለፀ።</p>

<p>ኢትዮጵያ በአሜሪካ ፊታውራሪነት በአለም አቀፍ ፀረ ሽብር ዘመቻ ላይ ያላትን ሚና እንዲሁም አሜሪካና አጋርዋ እንግሊዝ በኢራቅ ላይ ለመውሰድ ያቀዱት ወታደራዊ ዘመቻ ከተካሄደ በኢትዮጵያና በሌሎች የአፍሪካ ሀገሮች ኢኰኖሚ ላይ ጦርነቱ የሚያመጣውን ጫና በተመለከተም ጠቅላይ ሚኒስትር መለስ ከእንግሊዙ አቻቸው ጋር እንደሚነጋገሩ የሚናገሩት እነዚሁ ዲፕሎማቲክ ምንጮች እንደሚሉት</p>

<p>እንግሊዝ ለኢትዮጵያ የምታደርገው ድጋፍ እርዳታ በተጨማሪ በኢትዮጵያ ያለውን የሰብአዊና የዲሞክራሲ ስርዓት ግንባታን በተለይም የኢትዮጵያን የፖሊስ ኃይል ለማሰልጠንና አቅሙን ለመገንባት በእንግሊዝ መንግስት በኩል ስለሚወሰዱ እርምጃዎች እንዲሁም በዲሞክራሲያዊ ስርአት ግንባታ ውስጥ የኢትዮጵያ መንግስትን አቋም አስመልክቶ ጥልቅ ውይይት ይካሄዳል ተብሎ እንደሚጠበቅና በተለይም በቅርቡ ማስታወቂያ ሚኒስቴር ያቀረበውም የፕሬስ ረቂቅ አዋጅንም አስመልክቶ ጠ/ሚኒስትሩ ለእንግሊዝ መንግስት ባለስልጣናት ማብራሪያ ይሰጣሉ ተብሎ እንደሚጠበቅ ይናገራሉ።</p>

<p>በኢትዮ ኤርትራ መካከል ያለው የድንበር ውዝግብ በተመለከተ በአሣለፍነው ሣምንት በለንደን የኢትዮጵያና የኤርትራ ባለስልጣናት በድንበር ኮሚሽኑ አደራዳሪነት በለንደን ባካሄዱትና በአንሚ የኢትዮ ኤርትራ ሰላም አስከባሪ ኃይል /አንሚ ዋና ኃላፊ ጆሴፍ ለጕዌላ ጆሴፍ የተገኙበት ስብሰባ የድንበር ውዝግቡን ወደ ፍጥጫና ውጥረት የመቀየር አዝማሚያ አሳይቶ የነበረውን በተለይ በምዕራብ በኩል ለማካሄድ የነበረው የድንበር ማካለል ስራ በምስራቅ እንዲጀምር ከስምምነት እንዲደርስ የእንግሊዝ መንግስት የተጫወተው ጉልህ ሚና እንዳለ የዲፕሎማቲክ ምንጮችን ዋቢ አድርገው ዘገባዎች ያስረዳሉ።</p>

<p>በመጭው ግንቦት የድንበር ማካለሉ ሥራ በምስራቅ እንዲጀመር መደረጉ እስከአሁን እጣ ፈንታዋ ያለየላትን የባድመ መንደርና የኢሮብ ወረዳ የማንነት ጥያቄ አስመልክቶ ለአለፉት ሁለት ወራት በአዋሳኝ ድንበሮች አካባቢ ተፈጥሮ የነበረው ውጥረትን በተወሰነ ደረጃ እንዲረግብ ያደርገዋል ተብሎ እንደሚታመን እነዚሁ ዲፕሎማቲክ ምንጮች ያስረዳሉ።</p>


<p class="align-center"><a href="/Gazettas/Ruh/info/Ruh.sera.html">ከሩሕ የካቲት 14 ቀን 1995</a></p>

</body>
</html>	














