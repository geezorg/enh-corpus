<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምዕራባዊ የኤርትራ ክፍል ተቆርጧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምዕራባዊ የኤርትራ ክፍል ተቆርጧል</h1>


<p>በተለያዩ ክንፎች ወደኤርትራ ግዛቶች የዘለቀው የኢትዮጵያ ጦር የኤርትራን ምዕራባዊ አካባቢዎች ከምስራቁና ከመሀል አካባቢዎች ቆርጦ መያዙ እየተነገረ ነው። የመወርወሪያ ስፍራውን ከእንደስላሴ ማድረጉ የተነገረለት የኢትዮጵያ ጦር በአንድ ክንፍ ወደደቡባዊ ምዕራብ ኤርትራ ቶኾምቢያ በማድረግ የዳስ ከተማን ሲቆጣጠር። በሸምበቆ በኩል ተነስቶ ወደ ባሬንቱ የገሰገሰው ሌላኛው ኃይል ወደምዕራብ (ባሬንቱ) አቅጣጫና ወደ ምስራቅ (መንደፍራ) አቅጣጫ ተንቀሳቅሶ ባሬንቱን ከተቆጣጠረ በኋላ የተራረፈ የጠላት ጦርን በማፅዳት ላይ ይገኛል።</p>

<p>የኢትዮጵያ ጦር ሰራዊት ባሬንቱን በቁጥጥሩ ስር ከማድረጉ ባሻገር ተጨማሪ ድል ማስመዝገቡን ትናንት ማምሻውን ከመንግስት ቃል አቀባይ ጽ/ቤት የተገለፀ ሲሆን ጀግናው የመከላከያ ሰራዊታችን በመረብ ግንባር ሲያካሂድ የነበረውን ውጊያ የጠላት ጦርን ደምስሶ የጠላት ሰራዊት የማዘዣ ጣቢያና ከፍተኛ የትጥቅና የስንቅ መሀከል የነበረችውን ከተማ ትላንት ጠዋት መቆጣጠሩን ገልጿል።</p>

<p>ጀግናው የመከላከያ ሰራዊታችን በትላንት ውሎው ቁልፍ ስትራቴጂካዊ ጠቀሜታ ያላትን ባሬንቱን ከመቆጣጠሩ አልፎ አካባቢውን ከጠላት ትርፍራፊ ወታደሮች ሲያፀዳ መዋሉን አስረድቶ በተመሳሳይ ሁኔታ የአየር ኃይላችን ከባሬንቱ ወደአቆርዳት የሚሸሽ የጠላት ወታደር እያሳደደ ከመምታቱ በተጨማሪ በምፅዋ አካባቢ በሚገኙ ምርጥ ወታደራዊ ዒላማዎች ላይ ከፍተኛ ድብደባ ማካሄዱን ትላንት ምሽት የተሰራጨው መግለጫው አስታውቋል።</p>

<p>ቢቢሲ ደግሞ ባሰራጨው ዜና ኤርትራውያን ከአቆርዳትና ከከረን ለቀው በመውጣት ላይ መሆናቸውንና የአስመራ ነዋሪዎች በስጋት ውስጥ መሆናቸውን ገልጿል። ዘገባው አክሎም የአስመራ ነዋሪ የኢትዮጵያ ሠራዊት መጨረሻው የት እንደሚሆንም ግራ ገብቶታል ብሏል።</p>

<p>የኤርትራ መንግስት «ለሕዝባችን ደህንነትና እንደተለመደው የተሻለ ለመከላከል ስልት ለመጠቀም ስንል የባሬንቱ ከተማን ለቀናል» ሲል መግለጫ አውጥቷል። በሌላ በኩልም ከአስመራ ጥቂት 54 ኪሎ ሜትር ርቀት ላይ የምትገኘው የመንደፍራ ከተማም እንዳለቀላት ዲፕሎማቶች ገምተዋል።</p>

<p>የቢቢሲ ቴሌቪዥን ምዕራባዊና ደቡባዊ ኤርትራ ግዛቶች ውስጥ የኢትዮጵያ አየር ኃይል ያለምንም ስጋት እየፈነጨበት መሆኑን በምስል የተደገፈ ዘገባ አቅርቧል። በባሬንቱ ግንባር አካባቢ ሮይተር ያናገራቸው ኮ/ል ገብረኪዳን በበኩላቸው ካሁን በኋላ የምሽግ ጦር አብቅቶለታል ማለታቸው ተዘግቧል። ኮሎኔሉ «እነሱ እየሸሹ እኛ እያሳደድናቸው ነው። ዓላማችን ወራሪውን ኃይል እንዳያንሰራራ አድርጐ መቅጣት ነው» ብለዋል።</p>

<p>ትልቁ የገበያ ከተማ ቶኾምቢያን መሃል ለመሃል እያቋረጡ ወደባሬንቱ የሚገሰግሱ ታንኮችና እየጨፈሩ የሚሄዱ ወታደሮች መታየታቸውንም የመገናኛ ብዙሃን ዘግበዋል። በቶኾምቢያ ከተማ ጀቶች ከአናት ታንኮች ከምድር ወታደሮች በየጎዳናው ላይ እየተርመሰመሱ ሲታዩ አካባቢው የልምምድ እንጂ የጦር ቀጠና አለመምሰሉ ተነግሯል።</p>

<p>ለጋዜጠኞች የግንባር መስመሩን ዝግ አድርጎ የቆየው የኢትዮጵያ ጦር በአሁኑ ሰዓት ጦር ሄሊኮፕተሮች እያመላለሰ ያስለቀቃቸውን የኤርትራ መሬቶች እንደሰው ሲያስቆጥር ጋዜጠኞች ማየታቸውና መታየታቸው ተዘግቧል። አንድ የአረብ ቴሌቪዥን በየግንባሩ ከፍተኛ ጉዳይ የደረሰባቸውም ቁስለኞች በማስተናገድ የመንደፍራ ከተማ ወደዛላንበሳ እገላ ግንባር ለመሸጋገር ቁልፍ ከተማ ስትሆን ከሸንበቆ እየገሰገሰባት ያለው ጦር በቅርብ ቀናት ውስጥ በቁጥጥሩ ስር ሊያደርጋት እንደሚችል ተገምቷል።</p>

<p>በሚታወቁት ታላላቅ የውጊያ መስመሮችና ምሽጎች መሽጎ ያደፈጠው የኤርትራ ጦር እንደልማዱ የጠላት ጦር ባልተጠበቀ አቅጣጫ የመጣበት መሆኑ እንዳስደነገጠው ምርኮኞች ተናግረዋል። ከ500 በላይ የሚሆኑ ምርኮኞች ለኤግዝቢት ቅርበው በጋዜጠኞች እንደተጎበኙ አብዛኛው የመገናኛ ብዙሃን ዘግበዋል።</p>

<p>እንደ ቶኾምቢያ፣ ዳስ፣ ባሬንቱ፣ ሸምበቆ ከመሳሰሉት ከተሞች ውጭ ጉስማ አዲሀኪር፣ የላይኛውና የታችኛው ማይቆቃን፣ ቶሌ ቁልጉስ፣ አኢዲድቅዲ፣ አዲቦርበርዩ የመሳሰሉ ቦታዎች በኢትዮጵያ ቁጥጥር ስር ውለዋል። እነዚህ አካባቢዎች አንዳንዶቹ በኢትዮጵያ ግዛቶች ውስጥ የሚገኙ ግን ቀደም ሲል በኤርትራ ሰራዊት ተይዘው የነበሩ ናቸው።</p>

<p>ወደኤርትራ ግዛት ሸምበቆ በመዝለቅ ባደረጉት ጉብኝት የተማረኩ አውቶብሶች፣ ተሽከርካሪዎች፣ የመሳሪያ ክምችቶች፣ ታንኮችና የመድፍ ጥይቶችን የኢትዮጵያ መንግስት ሲጭናቸው መመልከቱን የጀርመን ሬዲዮ ጋዜጠኛ ዘግቧል። ጋዜጠኛው «በአካባቢው ከነበሩት አስክሬኖችም የለበሱትን ዩኒፎርም በማገናዘብ በፍልሚያ ሕይወታቸው ያለፈ የኤርትራ ሰራዊት አባላትን ተመልክተናል» በማለት ምስክርነቱን ሰጥቷል።</p>

<p>ስልታዊ ማፈግፈግ ማድረጉንና በኢትዮጵያ ጦር ላይ ከፍተኛ እልቂት ማድረሱን የሚገልፀው የኤርትራ መንግስት አንድ ሄሊኮፕተርና አንድ ሲኮይ 27 አውሮፕላን መትቶ መጣሉን ገልጿል። የተረጋገጠውና የኢትዮጵያ መንግስት ራሱ ያመነው አንድ ሄሊኮፕተር ብቻ ሲሆን ስለአውሮፕላኑ የኤርትራ መንግስት ራሱ ደግሞ አላነሳውም። ይልቁንም ኢትዮጵያ አንድ ሚግ 29 አውሮፕላን መታ መጣሏ ተመልክቷል።</p>

<p>ምሽግና አስቸጋሪ ወታደራዊ ቦታዎችን ሽፋን አድርጎ ውጊያውን ክብደት ሰጥቶት የነበረው የኤርትራ ሰራዊት ከእንግዲህ ሁለቱንም መከታዎች ያጣ ይመስላል። የውጊያው ስልት ብቻ ሳይሆን አቅጣጫውም ተቀይሯል። በመሆኑም የኤርትራ ጦር በምድርና በአየር ቅንጅት የተጠናከረውን የኢትዮጵያ ጦር መመከት በሚያስችለው ሁኔታና አቅም ላይ ያለ አይመስልም።</p>

<p>በሰራዊቱም ሆነ በደጀኑ ሕዝብ ዘንድ ያለው ሞራልና ድጋፍም ባልተጠበቀው የቅጽበት ሽንፈት የሟሸሸ ይመስላል። ዘገባዎች እንደሚያመለክቱት የአስመራ ነዋሪዎች የኤርትራ ሬዲዮ ከመስማት ይልቅ የኢትዮጵያ ሬዲዮ የሚያሰማቸው መርዶ በቁጭት ጉጉት መጠባበቅ መርጠዋል። በተለይ የባሬንቱን ከአደጋ ለመታደግ በቅርቡ እየዘፈኑ መርቀው የላኩት ተጨማሪ ጦር ሳይመለስ የውሃ ሽታ ሆኖ ቀርቶባቸዋል። ከባሬንቱ እያለከለከ ከረንና አስመራ የገባው ብዙ ሺህ ሕዝብም ቸር ወሬ ይዞ አልመጣም። ይህን ሁሉ የሻዕቢያ መንግስት ሲነግራቸው ከከረመው ነገር ሲያስተያዩት ሁሉም ነገር ባዶ ነው።</p>

<p>ኢትዮጵያን ብቻ ነጥሎ ይመታል ያለችው የተመድ በእሷም ላይ ስለተጫነ ኤርትራ እስከዛሬ ተማምና የቆየችው የውጭ ድጋፍ ተስፋ ተሟጧል። ከኢትዮጵያ ጋር ቁርሾ ያላቸው አገሮችም ኤርትራን ከመርዳት በቀጥታ ከኢትዮጵያ ጋር መዋጋት ሳይሻል አይቀርም የሚል ግምት ሳያሳድሩ አልቀረም ምክንያቱም ኤርትራ ከነሱ የምታገኛቸው መሳሪያዎች የምታስረክበው ለኢትዮጵያ ነው። ከነዚሁ ከአፍሪካ ጠላት አገር በዝቆሽ ያመጣችው ፈንጂም ሜዳ ሜዳውን ባክኖ ቀረ እንጂ አጥርም አልሆናት ሰውም አልፈጀላት። ከዚህ አንፃር አለንልሽ ያሉዋትን አገሮች አንጀት የማታርስ አገር ስለሆነች በዚያ በኩልም ብዙ ተስፋ ይኖራታል ተብሎ አይታሰብም።</p>

<p>የኢትዮጵያ መንግስትንም ለመጣል ያደራጀቻቸው ተቃዋሚ ድርጅቶች ከእጅ አይሻል ዶማ ነው የሆኑባት። ወያኔን ጥዬ የልቤን አደርሳለሁ ብላ ያለችበት ነገር ብዙ ርቆም አላስኬዳትም። አሜሪካና እንግሊዝን በመቃወም ግልብጥ ብሎ የመጣው የአዲስ አበባ ሕዝብም ሳያስደነግጣት አልቀረም።</p>

<p>በኢትዮጵያ በኩል ጠቅላይ ሚኒስትር መለስ ዜናዊ ደጋግመው እንደተናገሩት የኢትዮጵያ አቋም ጦርነቱን በአፋጣኝ ጨርሶ ፊቱን ወደልማት ማዞር ነው። ኮሎኔል አትክልት ግንባር ቀርቦ ላነጋገራቸው ጋዜጠኛ እንደተናገሩት «የኢትዮጵያ ጦር የኤርትራን ከተሞች ይዞ የመቆየት ፍላጐት የለውም» ይሁን እንጂ ግን ምንም እንኳን ጦርነት ያልተጠበቁ ሁኔታዎች ሊከሰቱበት የሚችሉበት ጉዳይ ቢሆንም የኢትዮጵያ ጦር በዚህ ፍጥነቱ ጦርነቱን ስለማጠናቀቁ የእስከዛሬዎቹ ሁኔታዎች የሚናገሩት ነጥብ ግን አለ የኢትዮጵያ ጦር ዓላማ የኤርትራን ከተሞች ይዞ ለመቆየት ወይም የራሱን ድንበር ማስከበርና ወረራው መቀልበሱን ማረጋገጥ ብቻ ላይሆን ይችላል። ወራሪውን የኤርትራ ጦር ግን የገባበት ገብቶ የእጁን መስጠት ምናልባትም ማጥፋት ይሆናል። ሁሉም ወደፊት ይታያል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ግንቦት 11 ቀን 1992</a></p>

</body>
</html>	
