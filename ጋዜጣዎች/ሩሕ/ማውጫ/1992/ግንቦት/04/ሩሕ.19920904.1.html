<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጦርነቱ ማብቃት አለበት ሲያበቃም በአፋጣኝ ማብቃት አለበት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ጦርነቱ ማብቃት አለበት ሲያበቃም በአፋጣኝ ማብቃት አለበት»</h1>

<p class="align-right">መለስ ዜናዊ</p>


<h2 class="align-center">ሆልብሩክ ማስጠንቀቂያ ሰጥተው ሄዱ</h2>


<p>«ሉዓላዊነታችንን ለማስከበር የኃይል አማራጭ እንዳንጠቀም እየተጠየቅን ነው። በዚህ ሁኔታ ውስጥ ግን ለተጨማሪ ጊዜ በጦርነት ለመቆየት ስለማንችል ጦርነቱ ማብቃት ይኖርበታል ሲያበቃም በአፋጣኝ ማብቃት አለበት» በማለት ጠቅላይ ሚኒስትር መለስ ዜናዊ ተናገሩ።</p>

<p>ጠቅላይ ሚኒስትሩ አዲስ አበባ ውስጥ ለሚገኙ ዲፕሎማቶች ማብራሪያ በሰጡበት ወቅት ወረራው በሰላማዊ መንገድ ሊወገድ ስለመቻሉ እስካሁን ፍንጭ አለማየታቸውን ገልጠዋል። በመሆኑም «ወታደራዊ አማራጭን የማይደግፉ ወገኖች ሰላማዊ መፍትሔ እንዴት እንደሚገኝ ሊያመለክቱን ይገባል። ይህ ካልሆነ ግን ላልተወሰነ ጊዜ መቆየት አይቻለንም» ብለዋል።</p>

<p>ጠቅላይ ሚኒስትር መለስ የውጭ መንግስታት የመከላከያ ወጪያችንን እንድንቀስና በልማት ላይ እንድናተኩር የመጠየቅና የማስገደድ ሞራል ወይም የፖለቲካ ምክንያት የላቸውም» በማለት ለዲፕሎማቶቹ ተናግረዋል። መለስ «ዓለም አቀፍ ማህበረሰብ እንደሚጨቀጭቁን ሁሉ እኛም ለጦርነቱ የምናፈሰውን ገንዘብ ለልማት ብናውለው እንፈልጋለን» በማለት በተለይ «በዚህ ዓመት የተከሰተው ድርቅ ካለፉት ዓመታት ሁሉ ይብሳል» ብለዋል። ስለዚህ «ሁኔታዎች አሁን በሚጓዙበት አቅጣጫ እንዲጓዙ መፍቀድ አንችልም» ብለዋል።</p>

<p>«በውጭ ወገኖች በኩልም የሰላም መፍትሔ ማስገኘት ካልቻሉ ምንም ዓይነት የኃይል እርዳታ አንጠይቃቸውም» «የምንጠይቀው የምንወስደውን እርምጃ ህጋዊነት እንዲረዱልን ብቻ ነው» በማለት መለስ ተናግረዋል።</p>

<p>በሌላ በኩል ኢትዮጵያ ኤርትራን ለመሸምገል አዲስ አበባና አስመራ ላይ ሲመላለስ የነበረውና በአሜሪካው አምባሳደር ሪቻርድ ሆል ብሩክ የሚመራው የተመድ የፀጥታ ጥበቃ ም/ቤት ቡድን ማስጠንቀቂያ በመስጠት ወደመጣበት ተመልሷል።</p>

<p>የቡድኑ መሪ ሪቻርድ ሆል ብሩክ ኢትዮጵያ ኤርትራ ሊገቡበት ያሉትን ጦርነት በአፋጣኝ የሚያቆሙ ካልሆነ ከፍተኛ እልቂት ከማስከተሉም አልፎ በሁለቱ አገሮች ላይ የተደቀነውን የረሀብ ስጋት እንደሚያባብስ አስጠንቀዋል።</p>

<p>የአሁኑ የሰላም ጥረት የመጨረሻ ሙከራ መሆኑን የገለፁት ሆል ብሩክ ከመለስና ከኢሳያስ ያገኙት ምላሽ ምን እንደሆነ ከመግለጽ ተቆጥበዋል። ሁለቱ አገሮች የየራሳቸው እውነት ያላቸውና በመካከላቸውም ያለው ልዩነት ጥቃቅን እንደሆነ መናገራቸው ተዘግቧል። ጠቅላይ ሚኒስትር መለስ ግን ለልዑካኑ «ጥቃቅን ችግር በሚባለው ነገር ወደጦርነት እንዳናመራ እሰጋለሁኝ» ማለታቸውም ተመልክቷል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ግንቦት 4 ቀን 1992</a></p>

</body>
</html>	
