<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ዋና ከተማ አ/አ የሆነው የሊቢያ፣ የግብፅና የናይጄሪያ ሴራ ከሽፎ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ዋና ከተማ አ/አ የሆነው የሊቢያ፣ የግብፅና የናይጄሪያ ሴራ ከሽፎ ነው</h2>


<p>ሰሞኑን በቶጎ ሎሜ በተካሄደው 36ኛው የአፍሪካ አንድነት ድርጅት የመሪዎች ጉባዔ ላይ ግብፅ ሊቢያና ናይጄሪያ የአዲስ አበባን ዋና መዲናነት ተነስቶ ወደ ሰርት ሊቢያ እንዲዛወር ያቀረቡት ሴራ ከሽፏል።</p>

<p>በሊቢያው መሪ ሙዐመር ጋዳፊ አጋፋሪነት የአፍሪካ ዋና ከተማ አዲስ አበባ መሆኑ ቀርቶ ወደሊቢያዋ ሁለተኛ ከተማ ሰርት እንዲዛወር ያቀረቡትን ሀሳብ የኢትዮጵያው ጠቅላይ ሚኒስትር መለስ ዜናዊ ባደረጉት ብርቱ ጥረት በርካታ ደጋፊዎችን በማግኘት ሃሳቡ ውድቅ እንዲሆን አድርገዋል።</p>

<p>በዚህ ስብሰባ ላይ 28 የአፍሪካ አገሮች ድጋፋቸውን ለኢትዮጵያ የሰጡ ሲሆን ከአረብ ሊግ አባላት ቱኒዚያ፣ ሱዳን፣ ጅቡቲ በተመሳሳይ ሁኔታ ከፍተኛ ድጋፋቸውን ሰጥተዋል። በሌላ በኩል ከሊቢያ ውጭ የኢትዮጵያ ወዳጅ እንጂ ጠላት አለመሆኗን በተደጋጋሚ የምታስተባብለው ግብፅና ምክንያቷና አቋሟ በግልፅ የማይታወቀው የምዕራባዊ አፍሪካ አገር ናይጄሪያ ኢትዮጵያን መቃወሟ አስገራሚ አድርጓታል።</p>

<p>የሊቢያው መሪ ሙዐመር ጋዳፊ የአአድ መቀመጫ አዲስ አበባ እንዲሆን የሚይዘውን አንቀጽ ከቻርተሩ እንዲሰረዝ ከፍተኛ ጥረት አድርገዋል። ስለዚህም መደለያ ይሆን ዘንድ ለመሪዎች ስብሰባ 2ሺ መርሰዲሶችን ገዝተው በቶጎው ስብሰባ አቅርበዋል። እያንዳንዱ መሪ በእነዚህ መርሰዲሶች እንዲጓጓዝ ከማድረጋቸውም በተጨማሪ የሚቀጥለው የአአድ ፕሬዝዳንት አገር ቶጎ ከፍተኛ ዕርዳታ ሰጥተዋል። ስለዚህም በአፍሪካ ትልቁን መስጊድ ቶጎ ውስጥ እንዲሰራ አድርገዋል።</p>

<p>ጋዳፊ የአፍሪካ ህብረት አሁኑኑ ተመስርቶ መዲናውም በሊቢያ ሰርት እንዲሆን ያቀረቡት ሀሳብ ወቅቱን ያልጠበቀና ፍትሃዊ ያልሆነ መሆኑ ተነግሮ ውድቅ ሆኗል። ለህብረቱ ክልላዊ ውህደት መቅደም እንደሚገባውና አጠቃላይ ውህደቱም እሱን ተከትሎ እንደመጣ የሚል ውሳኔ ላይም ተደርሷል።</p>

<p>በዚህ ስብሰባ ላይ ኤርትራን ወክለው የተሳተፉት የኤርትራው ፕሬዝዳንት ኢሳያስ አፈወርቂ ግን አቋማቸውን በዝምታ ያሳለፉ ከመሆናቸውም ባሻገር በሌሎች ጉዳይ ላይ በተደረጉ ውይይቶች ግን አቶ ኢሳያስ የተከበሩ ወንድሜ መለስ ዜናዊ ሲሉ ተደምጠዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሐምሌ 14 ቀን 1992</a></p>

</body>
</html>	
