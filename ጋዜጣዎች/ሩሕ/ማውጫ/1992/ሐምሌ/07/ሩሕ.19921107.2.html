<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኦነግ የሚባል በድንበሬ ውስጥ የለም»- ኬንያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኦነግ የሚባል በድንበሬ ውስጥ የለም»- ኬንያ</h1>


<p>የኦሮሞ ነፃ አውጪ ግንባር (ኦነግ) ሠራዊት በፍፁም በአገሯ ውስጥ እንደማይገኝ አንድ የኬንያ የሰሜን ምስራቅ ክፍለ ሀገር አስተዳዳሪ ገለፁ። አስተዳዳሪው ማውሪስ ማክሃኑ ይህንን የገለፁት በመኖሪያ ቤታቸው ከምስራቅ፣ ከጠረፍና ከሰሜን ምስራቅ ክፍለ ሃገራት አስተዳዳሪዎች ጋር በመሆን ስለ አካባቢው ደህንነት በተወያዩበት ወቅት ነበር።</p>

<p>በስብሰባው ላይ እንደተገለፀው የክፍለ ሃገሩ የደህንነት ኮሚቴ ከኢትዮጵያው አቻቸው ጋር በመሆኑ በሁለቱ አገሮች ድንበር አካባቢ በሚኖሩት ህብረተሰብ የሚነሳውን አለመግባባት ለመፍታትና ከጎረቤት ሀገሮች የሚተላለፉትን ቀላል መሳሪያዎች ለመቆጣጠር እንደሚሰራ መጠቆሙን የአገሪቱ ሬዲዮ ሰሞኑን ባሰራጨው ዘገባ ጠቁሟል።</p>

<p>ይህ በእንዲህ እንዳለ ኬንያ ውስጥ ዋጅር በተባለ አውራጃ በኢትዮጵያውያን ተዘርፈዋል የተባሉትን ከ5 ሺህ በላይ ከብቶች ለማስመለስ በኢትዮጵያና በኬንያ መካከል የተካሄደው ስብሰባ ውጤት አለማስገኘቱ ኬንያውያኑን ማስቆጣቱን ቢቢሲ ዘገበ።</p>

<p>በሁለቱ አገራት መካከልየተደረገው ስብሰባ ኬንያውያኑን ያስቆጣው ኬንያ ተዘርፈዋል ከምትላቸው 5ሺ 900 ከብቶች ውስጥ የኢትዮጵያ መንግስት እመልሳለሁ ያለው 168 ከብቶች ብቻ በመሆኑ ነው። የኢትዮጵያ ልዑካንን የመሩት አቶ ኢብራሂም ሀሰን የተባሉ ከፍተኛ ባለሥልጣን ሲሆኑ የተዘረፉትን ከብቶች ለማስመለስ ጥረት እየተደረገ መሆኑንና የኬንያ መንግስት ትዕግስት እንዲኖረው ጠይቀዋል።</p>

<p>የዋጅር አውራጃ አስተዳዳሪ ሚ/ር ሙትሳሚ በበኩላቸው በኢትዮጵያ መንግስት ድርጊት ማዘናቸውንና የኢትዮጵያ መንግስት እመልሳቸዋለሁ ያለውን አነስተኛ የከብቶች ቁጥር እንደማይቀበሉ ገልፀዋል። ሌላ አቡድላሂ አሊ የተባሉ የኬንያ ባለሥልጣን በዚሁ ወቅት እንደተናገሩት የኢትዮጵያ መንግስት በአካባቢው ሽፍትነትን ለመከላከልና የከብቶችን መሰረቅ ለማስቀረትና ጤናማ ጉርብትናን የማጠናከር ፍላጎት እንደማያሳይ መናገራቸው የኬንያንን ሬዲዮ የጠቀሰው ቢቢሲ ዘግቧል።</p>

<p>ይህ በእንዲህ እያለ የኢትዮጵያን ድንበር በሚያዋስነው በሰሜን ምስራቅ ኬንያ የጎላ ብጥብጥ እየተስተዋለ እንደሆነ ዘገባዎች አመልክተዋል። አካባቢው እየታመሰ የሚገኘውም እርስ በእርሳቸው በሚቃረኑት የጋሬ እና ኦጁላን ጎሳዎች መካከል ከተፈጠረው ጠብ በተጨማሪ ከኢትዮጵያ ድንበር በመቋረጥ እየመጡ የከብት ዝርፊያን በሚፈፅሙት ዘራፊዎች ምክንያት ነው።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሐምሌ 7 ቀን 1992</a></p>

</body>
</html>	
