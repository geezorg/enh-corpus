<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚኒስትር መለስ ተቃውሞ ገጠማቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጠ/ሚኒስትር መለስ ተቃውሞ ገጠማቸው</h1>


<p>ዩናይትድ ስቴትስ የአፍሪካን አገሮች ብትረዳ ለራሷ ይበጃታል ሲሉ በተባበሩት መንግስታት የክፍለ ዘመኑ ጉባዔ ላይ ለመገኘው ወደኒውዮርክ ያመሩ ጠቅላይ ሚኒስትር መለስ ዜናዊ በኒውዮርክ ተቃውሞ ገጠማቸው።</p>

<p>ጠ/ሚኒስትሩ እንዳሳሰቡት ዩናይትድ ስቴትስ ድሃ የአፍሪካ አገሮችን የብለጥ ለመርዳት ልዩ ጥረት እስካላደረገች በብሔራዊ ደህንነትዋ ላይ አደጋ እንደሚያንዣብብና በተጨማሪም አገሪቱ በወረርሽኝ በሽታዎች በአሸባሪዎች በወንጀለኞች እንደምትጥለቀለቅ አስጠንቅቀዋል።</p>

<p>ከስፍራው የተሰራጨ የዜና መግለጫ እንዳመለከተው የኢትዮጵያው ጠቅላይ ሚኒስትር ይህንን ማስጠንቀቂያ ያስተላለፉት ባለፈው ማክሰኞ ማሳቩሰት ግዛት በሚገኘው በሐርቫርድ ዩኒቨርስቲ ንግግር ባሰሙበትና በመንግታቸውም ፖሊሲዎች ላይ ትችት የተቀላቀለባቸው አንገብጋቢ ጥያቄዎች በተሰነዘሩባቸው ወቅት ነው። በሀርቫርዱ ዓለም አቀፍ የላመት ማዕከል ጋባዥነት ባሰሙት በዚህ ንግግር ላይ ጠቅላይ ሚኒስትሩ እንዳስገነዘቡት ለአፍሪካ ለምሳሌ ለእስያ እንደተደረገው ዓይነት ጥልቀትና ዘላቂነት ያለው እርዳታ ምንጊዜም ከምዕራቡ ዓለም ተችሯት እንደማያውቅ አሳስበዋል።</p>

<p>እንዲያውም ለአፍሪካ የሚደረገው ማናቸውም እርዳታ ከፍቅር ወይም ከትብብር መንፈስ የመነጨ ሳይሆን ከአሜሪካ የግል ጥቅም አኳያ እየተመዘነ መሆኑን አቶ መለስ በአንክሮ አስገንዝበው ስለዚህም በብዙ ርቀት በምትገኘው ሶማሊያ ውስጥ አሜሪካ ለግል ጥቅሟ በማሰብ የባህር ኃይሎቿን አስመላክና እርባና ቢስ መስዋዕትነት እስከመክፈል መድረሷን በዓይነተኛ ምሳሌነት ጠቅሰዋል። የአቶ መለስ ንግግር ለመከታተል የተገኙ ዘጋቢዎች እንደገለፁት ጠቅላይ ሚኒስትሩ ለመንግሥታቸው የጎሣ ፌዴራላዊና ኢኮኖሚያዊ አመራር ፖሊሲዎች እንዲሁም ከኤርትራ ስለተሰነዘረው ጦርነት ጥያቄዎች ቀርቦላቸዋል።</p>

<p>በቦስተን የኢትዮጵያውያን ማህበረሰብን የወከሉት ምስራቅ አሰፋ በጎሣ ላይ የተመሰረተው ፌዴራላዊ ስርዓት አገሪቱን ወደኋላ ጎትቷል በማለት ጥያቄ ካቀረቡት መካከል አንዷ ናቸው። በዚህ ወቅት ከዩኒቨርስቲው ቅጥር ግቢ በሮች ውጪ ወደ40 ያህል ተቃዋሚዎች ፀረ መንግሥስት መፈክሮችን ያሰሙ እንደነበርም ተዘግቧል። አቶ መለስ በሰጡት ምላሽ ኢትዮጵያ እንደዩጎዝላቪያና ሶቭየት ህብረት እንዳትበታተን የጠበቁት ይኸው አሁን የምትከተለው ፖሊሲ መሆኑን አመልክተው ተቺዎች የሚሞክሩት ግን አፍሪካ በጎሣ ግጭጦች ግራ እንዳልተጋባች አስመስሎ ለማቅረብ ነው ብለዋል።</p>

<p>ከኤርትራ ጋር ስላለው ጦርነት ስለተሰነዘረባቸው ነቀፌታ ሲመልሱ ኤርትራ የጦርነቱ ጀማሪ መሆኗን የጠቆሙት ጠቅላይ ሚኒስትር መለስ በእርሳቸው አነጋገር ኤርትራ በመንግስታት ቤተሰብ መካከል ገና ተገቢ ቦታዋን እንዳላገኘች በግልፅ አሳይታለች ብለዋል። በመቀጠልም ሲናገሩ ኢትዮጵያ ምንም እንኳ በተሻለ ሁናቴ ላይ ብትገኝም ውጊያውም ለማቆም ከሁለት ወራት በፊት የተስማማች መሆኗን አመልክተው ኤርትራም በዓለም አቀፍ ህግ መሠረት አደብ እንደምትገዛ ተስፋቸውን ገልፀዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ጳጉሜ 3 ቀን 1992</a></p>

</body>
</html>	
