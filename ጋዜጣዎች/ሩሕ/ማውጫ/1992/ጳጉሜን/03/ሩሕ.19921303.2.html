<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ጅቡቲና ኤርትራ ድጋፋቸውን ተጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ጅቡቲና ኤርትራ ድጋፋቸውን ተጠየቁ</h1>


<p>ለአፍሪካ ሰላምና በተለይም ለምስራቅ አፍሪካ መረጋጋት ኢትዮጵያ ጅቡቲና በተለይም ኤርትራ ለሶማሊያ አዲሱ መንግሥት ድጋፋቸውን ሊያደርጉ እንደሚገባ ተገለፀ። ከአስር ዓመት በኋላ ሶማሊያን እንደገና ከዓለም አቀፉ ማህበረሰብ ጋር ያቀላቅላል የተባለውን አዲሱን የሶማሊያ መንግሥት ምሥረታ የአፍሪካ ቀንድ ሀገራት ከማንም ቀድመው ሊደግፉት ይገባል ሲሉ የጅቡቲውን ጉባዔ የቴክኒክ ኮሚቴ በምክትል ፕሬዝዳንትነት የመሩት አቶ አህመድ አብዲ ዳሂድ ገልፀዋል።</p>

<p>አዲስ የሽግግር መንግሥት በማቋቋም በሃገሪቱ ለአለፉት አስር ዓመታት የቆየውን ጦርነት የማረጋጋት ኃላፊነትን የተረከቡት አንጋፋ የፖለቲካ ሰው እንደነበሩ የሚጠቅስላቸው አብዱል ቃሲም ሳላድ ሐሰን ህግና ስርዓትን በማስጠበቅ የእያንዳንዱን ሱማሌ መብት ለማረጋገጥ መዘጋጀታቸውን አስታውቀዋል።</p>

<p>ለሶማሌ መንግስት ምስረታ ከፍተኛ አስተዋፅዖ አበርክታለች የተባለችው የጅቡቲው ፕሬዝዳንት እስማኤል ኡመር ጌል ኢትዮጵያ ውስጥ የነበሩና ትውልዳቸውም ድሬዳዋ እንደነበር የጉባዔውን የቴክኒክ ኮሚቴ በምክትል ፕሬዝዳንትነት የመሩት አቶ አህመድ ዳሂር ለመገናኛ ብዙሃን ሰሞኑን ገልፀዋል። አቶ አህመድ በጅቡቲው ጉባዔ ላይ ተገኝተው የቴክኒክ ኮሚቴውን በምክትል ፕሬዝዳንትነት እንዲመሩ የተመረጡት ፕሬዝዳንት እስማኤል ዑመር ጌል ድሬዳዋ በነበሩበት ወቅት ጠንቅቀው ስለሚያውቋቸውና ከሶማሌያውያን ምሁራንም አንደኛና ታዋቂ በመሆናቸው ነው።</p>

<p>እንደእሳቸው አባባል ድሬዳዋ ገንደ ደንቦ ሰፈር አንድ ላይ ከጅቡቲው ፕሬዝዳንት ጋር ያደጉ በመሆኑ ለሶማሌ ሰላምና መረጋጋት እንዲሁም ለወደፊት የሀገሪቱ እድገት ወሳኝ የሆኑ ምሁራን ተሳትፈው የመሰረቱት መንግሥት ድጋፍ ሊያገኝ ይገባዋል።</p>

<p>የተባበሩት መንግስታትን ጨምሮ የአውሮፓ ህብረተሰብ የአረብ ሊግና ሌሎች ሀገሮች ዕውቅና የሰጡ ሲሆን በተለይ የጎረቤት ሀገሮች ጅቡቲና ኢትዮጵያ እንዲሁም ኤርትራ ቀጣይ ድጋፍ ይጠበቅባቸዋል። በተባበሩት መንግሥታት የሶማሊያ ፖለቲካ ቢሮ ከፍተኛ የፖለቲካ አማካሪው ከፍተኛ የፖለቲካ አማካሪው ዶክተር ባባሴሚ ባዴጆ ሊገኝ የሚችለው ሰላም በዋነኛነት በራሳቸው በሶማሌያ ህዝቦች ጥረት ሲሆን የዓለም ህብረተሰብ እንዲሁም የተባበሩት መንግሥታት ድርጅት ድጋፍና ዕርዳታ ሊያደርጉ ይገባል ብለዋል። የመንግሥታቱ ድርጅት ዋና ፀሐፊ ኮፊ አናን ለጉዳዩ ትኩረት በመስጠት ልዩ ልዑካቸውን ዴቪድ ስቲፈንን ለአጠቃላይ የሰላም ሂደት አገልግሎት እንዲሰጡ ማድረጋቸ ብቻ በቂ ባለመሆኑ በኦፕሬሽን ደረጃ ሀገሪቱን ለማቋቋም የገንዘብ የማቴሪያልና የቴክኒክ ድጋፍ ከአባል ሀገሮች ሊገኝ የሚችልበት ሁኔታ መመቻቸት ይገባዋል። </p>


<p class="align-center"><a href="/Gazettas/Ruh/info/Ruh.sera.html">ከሩሕ ጳጉሜን 3 ቀን 1992</a></p>

</body>
</html>	
