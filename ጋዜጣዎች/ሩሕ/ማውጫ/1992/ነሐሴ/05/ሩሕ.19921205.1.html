<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በማጅራት ገትር በሽታ ስምንት ሰዎች ሞቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በማጅራት ገትር በሽታ ስምንት ሰዎች ሞቱ</h1>


<p>ባለፉት ሁለት ወራት በአዲስ አበባ የማጅራት ገትር በሽታ 8 ሰዎችን ሲገድል ከ250 በላይ ደግሞ በየሆስፒታሉ ለመተኛት መገደዳቸውን አንድ የተባበሩት መንግሥታት ድርጅት ባለሥልጣን አስታወቁ።</p>

<p>የዓለም የጤና ድርጅት ወኪል የሆኑት ዶክተር ሚኬል ጃንክሎዝ ባለፈው ሰኞ እንዳስታወቁት የበሽታው መስፋፋት ለመጀመሪያ ጊዜ የተደረሰበት መጋቢት 26/92 ዓ.ም መሆኑን ገልፀው ይሁን እንጂ በርዕሰ ከተማዋ ብቻ የተወሰነ መሆኑን አስታውቀዋል። እንዲሁም የአዲስ አበባ ከተማ የጤና ክፍል ተጠሪ የሆኑት ዶ/ር ኢዮብ ጃሚል ለኢትዮጵያ ዜና አገልግሎት እንዳስታወቁት ለ18 ሳምንታት ያህል በተካሄደ ጥናት እንደተደረሰበት በአሁኑ ጊዜ በዚህ ወረርሽን ተለክፈው ሕክምና በመከታተል ላይ ያሉት 195 ህሙማን ብቻ መሆናቸውን ገልፀዋል።</p>

<p>የማጅራት ገትር በሽታ ዋነኞቹ ምልክቶች ራስ ምታት የሰውነት መንቀጥቀጥ የምግብ ፍላጎት እጦት የደም ስሮች መተሳሰርና አልፎ አልፎም ማቅለሽለሽና ማስታወክ መሆኑን ዶክተሩ አብራርተው በወቅቱ የህክምና እርዳታ ካልተገኘ ለሞት እንደሚያደርስ አስታውቀዋል።</p>

<p>በሌላም በኩል የአፍሪካ ከፍተኛ ክሊኒክ ሜድካል ዳይሬክተር የሆኑት ዶክተር ሞጋ ፍሪሣ የምጃርት ገትር በሽታ አደገኛና ተላላፊ በመሆኑ ህብረተሰቡ ጥንቃቄ እንዲያደርግ ከሩሕ ጋዜጣ ጋር ባደረጉት ቃለ ምልልስ አስታውቀዋል። በተጨማሪም በሽታው የግድ በወረርሽኝ መልክ እስኪከሰት መጠበቅ የለበትም ካሉ በኋላ የከተማውን ነዋሪ ለመከተብ መሞከር ብዙ የሰው ኃይል የሚያስፈልግ በመሆኑ ህዝቡ የየግሉን ጥንቃቄ ሊወስድ ይገባል ብለዋል።</p>

<p>በመቀጠልም የማጅራት ገትር በሽታ በተለይ አቅመ ደካሞችና ህፃናትን የሚያጠቃ በመሆኑ ክትባቱ በበሽታው ለተያዘ ብቻ ሳይሆን ለአስታማሚና ለህፃናት በቅድሚያ መሰጠት አለበት ብለዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ነሐሴ 5 ቀን 1992</a></p>

</body>
</html>	
