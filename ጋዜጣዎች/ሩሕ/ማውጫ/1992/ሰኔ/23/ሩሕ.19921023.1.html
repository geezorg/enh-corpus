<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ውጭ ያሉ የሻዕቢያ ደጋፊዎች ግድያ ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ውጭ ያሉ የሻዕቢያ ደጋፊዎች ግድያ ጀመሩ</h1>


<p>ቁጥራቸው ከአስር በላይ የሚሆኑ ኤርትራውያን ሆላንድ ውስጥ አንድ ኢትዮጵያዊ በመግደል ሬሳውን ሲያቃጥሉ ጣልያን ሚላኖ ውስጥ ደግሞ ሁለት ኢትዮጵያውያንን በስለት መውጋታቸውን ከሚላኖ የኢትዮጵያ ኮሚኒቲ የተላከልን ዘገባ አመለከተ።</p>

<p>ኮሚኒዮቲው ከትላንት በስቲያ በላከልን የፋክስ መልዕክት እንዳመለከተው ካለፈው ሚያዝያ ወር ጀምሮ በሆላንድ በጀርመን በእንግሊዝና በጣሊያን የሚገኙ ኤርትራውያን በየአካባቢያቸው በሚኖሩ ኢትዮጵያውያን ላይ የግድያ የዛቻና የማስፈራሪያ ዘመቻቸውን ማጧጧፍ ይዘዋል።</p>

<p>ሰኔ 3 ቀን 1992 ዓ.ም ጣልያን ውስጥ በሚላኖ ከተማ ነዋሪ የሆኑት አቶ ገብረእግዚ ተክሌና አቶ ገብረፃድቅ ካህሳይ የተባሉ ኢትዮጵያውያን በኤርትራውያኑ የመቁሰል አደጋ የደረሰባቸው መሆኑን ኮሚኒዮቲው ገልጧል። 8 በሚደሱ ኤርትራውያን በስለት የተወጉት ሁለት ግለሰቦች ከባድ የመቁሰል አደጋ ስለደረሰባቸው ለአንድ ሳምንት የቀዶ ጥገና ሕክምና ከተደረገላቸው በኋላ ከሆስፒታል በመውጣት በቤታቸው በማገገም ላይ እንደሚገኙ ኮሚኒዮቲው አስታውቋል። ኢትዮጵያውያኑ አደጋው የደረሰባቸው በተጠቀሰው ዕለት ምሽቱን ሚላኖ በሚገኘው የኢትዮጵያ ኮሚዮኒቲ የመዝናኛ ክበብ አምሽተው ወደቤታቸው በሚያመሩበት ወቅት አድብተው ይጠብቋቸው በነበሩ ኤርትራውያን መሆኑንም ኮሚኒዮቲው አመልክቷል።</p>

<p>«ኢትዮጵያውያን ምንም እንኳ ህይወታቸው ተርፎ አብረውን ቢሆንም ሁኔታው አስጊ በመሆኑ ተጎጂዎቹ ካቀረቡት ክስ በተጨማሪ የኢትዮጵያ ኮሚዮኒቲ ለሚመለከተው የሕግ አካል ለሚላኖ አስተዳደር ለፖሊስ እንዲሁም በግልባጭ ሮም ለሚገኘው የኢትዮጵያ ኤምባሲ ከማሳወቁም በተጨማሪ በኮሚኒዮቲው ጠበቃ አማካይነት ክስ መስርቷል» በማለት ኮሚኒዮቲው አስታውቋል።</p>

<p>እንደኮሚኒዮቲው ዘገባ ኤርትራውያኑ በዚያው በሚላኖ ከተማ ነዋሪና ነጋዴ በሆኑት አቶ ሙሉጌታ ገ/መድህን ሱቅና ቤት ላይ አደጋ ለማድረስ ሙከራ አድርገዋል። ግንቦት 10/1992 ከሌሊቱ 9 ሰዓት ላይ በፕላስቲክ ጠርሙስ ነዳጅ በመሙላት ሱቅና ቡና ቤቱን ለማቃጠል ሙከራ ቢያደርጉም እንደአጋጣሚ ባለቤቱ በቦታው ስለነበሩ ለማክሸፍ ችለዋል።</p>

<p>በሌላም በኩልም ጀርመን ውስጥ በአንድ ኢትዮጵያዊ ላይ አደጋ ለማድረስ ሙከራ ባደረጉ ስምንት ኤርትራውያን መካከል ሁለቱ የመቁሰል አደጋ ደርሶባቸዋል ራሱን ለመከላከል የአፀፋ ጥቃት በፈጸመው ኢትዮጵያዊ የቆሰሉት ሁለቱ እርትራውያንና ሌሎቹ 6 ግብረአበሮቻቸው በአካባቢው በነበሩ ፖሊሶች ተይዘው ዘብጥያ መውረዳቸውን የኮሚኒዮቲው ሪፖርት ገልጧል።</p>

<p>እንግሊዝ ውስጥም ተመሳሳይ የግድያ ሙከራ ያደረጉ ቢሆንም ያልተሳካ መሆኑን ያመለከተው የኮሚኒዮቲው ዘገባ የሻዕቢያ መግንስት ኤርትራ ውስጥ ባሉ ኢትዮጵያውያን ላይ የሚፈጽመው ግፍ አንሶ ውጭ አገር በሚገኙ ኢትዮጵያውያን ላይ የሚያደርገው የግፍ ዘመቻ በኢትዮጵያ የውጭ ጉዳይ ሚኒስቴር በኩል ታውቆ እርምጃ እንደሚወሰድ ባለሙሉ ተስፋ መሆኑን አስታውቋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሰኔ 23 ቀን 1992</a></p>

</body>
</html>	
