<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እብሪተኛ ነኝ ብዬ አላምንም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«እብሪተኛ ነኝ ብዬ አላምንም»</h1>


<p>ሰሞኑን ከአሜሪካ ድምፅ ሬዲዮ ጣቢያ የአማርኛው አገልግሎት ጋር ቃለምልልስ ያደረጉት ጠቅላይ ሚኒስትር መለስ ዜናዊ የቀረቡላቸውን ጥያቄዎች በሙሉ የሚያስተባብሉ መልሶች ሰጥተዋል።</p>

<p>ጠቅላይ ሚኒስትሩ ዘጋቢዋ ሚሚ ስብሐቱ «እብሪተኛና በግዴለሽነት የሚናገሩ ነዎት የሚል ቅጥያ በአንዳንድ አካባቢዎች እየተሰጠዎት ነው» ብላ ላቀረበችላቸው ጥያቄ «እብሪተኛ ነኝ ብዬ አላምንም» የሚል መልስ ሰጥተዋል።</p>

<p>በግዴለሽነት ይናገራሉ በማለት «ባንዲራ ጨርቅ ነው» ብለዋል ተብለው ለቀረበላቸው ጥያቄም «ለእኔ እስከሚገባኝስ ድረስ የዓለም ባንዲራዎች በሙሉ ከጨርቅ ነው የሚሰሩት፤ ይህን ለማስረዳት ነበር ያልኩት እንጂ የኢትዮጵያም ሆነ የማንንም አገር ባንዲራ ለማጣጣል አልነበረም» ብለዋል። ብሔራዊ ስሜትን በተመለከተ ኤርትራውያንና ኢትዮጵያውያንን አነፃፅረው ተናግረዋል የተባለ ነገር አለ ተብሎ ለቀረበላቸው ጥያቄም «የኢትዮጵያና የኤርትራን ብሔራዊ ስሜት በማነፃፀር የተናገርኩበትን ወቅት አላስታውስም» ሲሉ ገልፀዋል።</p>

<p>ነጋዴዎች የቤት ዋጋ መናርን አስመልክቶ አቤቱታ ሲያቀርቡ ከፈለጋችሁ ከተማይቱን ለቃችሁ ውጡ ብለዋል ይባላል ተብለው ለተጠየቁትም «በቂ ገንዘብ ያለው ነጋዴ ከፍተኛ ህንፃ ይከራያል። መሀል ከተማ ላይ ይከራያል። በቂ ገንዘብ የለለው ነጋዴ ደግሞ አነስ ያለ ቤት ከከተማ ዳር ወይም ሌላ ቦታ ይከራያል። የገበያው ህግ የሚለው ይህንን ነው። ከዚህ ገበያ ህግ ውጪ ደግሞ ልንሄድ አንችልም አይገባም ነው ያልኳቸው» ብለዋል።</p>

<p>ጋዜጠኞችን በማሰር በኩልም ዓለም አቀፉ የጋዜጠኞች መብት ተሟጋች ቡድን ሲፔጄ የፕሬስ ጠላቶች ብሎ በየዓመቱ ከሚያወጣቸው መሪዎች ውስጥ በአሳሪነታቸው ሪከርድ ማንም ሳይነካባቸው አሁንም በመሪነት ያሉት የኢትዮጵያው ጠቅላይ ሚኒስትር መለስ ዜናዊ ናቸው ብሎ አውጥቷል ምን ተሰማዎት ብላ ላቀረበችላቸው «ምንም አይሰማኝም። የተሰራው ሥራ ትክክል ነው ብዬ ነው የማየው። የተባለው ድርጅት አንደኛ ነኝ ይበለኝ መጨረሻ ነህ ይበለኝ ለድርጅቱ ስራ አይደለም የሰራሁት ለእሱም ስል አይደለም የሰራሁት» ብለዋል።</p>

<p>የዩኒቨርስቲ መምህራንን የዳኞችን ከሥራ መባረር አስመልክቶ እርምጃው የየግለሰቡን መሪት (መሪት) ግንዛቤ ውስጥ ያላስገባና ቢያንስ በየሙያ አቻው የተመዘነ ቢሆን ኖሮ ለአገሪቱ ከፍተኛ ጥቅም ሊሰጡ የሚችሉ ሙያተኞችን ባላሳጣ ነበር የሚሉ አስተያየቶች አሉ ተብለው ለተጠየቁት የኢሠፓ የፓርቲ አባላት የሆኑትን ብቻ ነው ያስወጣነው ያሉት ጠቅላይ ሚኒስትር መለስ መምህራንንም በተመለከተ ብጥብጥና ሁከት እንዲኖር የሚሰሩ ዩኒቨርስቲውን እንደምሽግ ተጠቅመው የዴሞክራሲ ሥርዓት ግንባታውን የሚያደናቅፉ ሰዎች ስለነበሩ እርምጃው ትክክል ነው ብዬ ነው የማየው ሲሉ ገልፀዋል።</p>


<p class="align-center"><a href="/Gazettas/Ruh/info/Ruh.sera.html">ከሩህ ሰኔ 30 ቀን 1992</a></p>

</body>
</html>	
