<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምርጫ ሳቢያ በአባሎቻቸውና በደጋፊዎቻቸው ላይ ወከባው መባባሱን ተቃዋሚ የፖለቲካ ፓርቲዎች ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በምርጫ ሳቢያ በአባሎቻቸውና በደጋፊዎቻቸው ላይ ወከባው መባባሱን ተቃዋሚ የፖለቲካ ፓርቲዎች ገለጹ</h2>


<p>በመጪው እሁድ በሚደረገው የቀበሌና የወረዳ ምርጫ ሳቢያ በነጻ እንዳይወዳደሩ ገዥው ፓርቲ በአባሎቻቸውና በደጋፊዎቻቸው ላይ ተፅዕኖ ሲያደርግባቸው መቆየቱን አራት የፖለቲካ ድርጅቶች በተናጠል ለጋዜጣው ሪፖርተሮች ገለጹ።</p>

<p>የመላው ዐማራ ህዝብ ድርጅት (መዐሕድ)፣ የኦሮሞ ብሔራዊ ኮንግረስ (ኦብኮ) የኢትዮጵያ ዴሞክራሲያዊ ፓርቲ (ኢዴፓ) እና የኢትዮጵያ የሰላምና የዴሞክራሲ አማራጭ ኃይሎች ም/ቤት አባሎች እንደገለጹት በዕጩዎቻቸው ላይ ከገዥው ፓርቲ አባላት ዛቻና ማስፈራሪያ እንደደረሰባቸው ተናግረዋል።</p>

<p>የመዐሕድ ም/ፕሬዝዳንት አቶ ዓሊ እድሪስ እንደተናገሩት ቀደም ሲል በአባላቱ ላይ ይደርስ ከነበረው ዛቻና ማስፈራሪያ በባሰ ሁኔታ ወከባ እየተደረገባቸው መሆኑን ተናግረዋል። በተጨማሪም ሰሞኑንም በአንድ ድርጅት ዕጩ ላይ ድብደባ የደረሰ መሆኑን ጠቁመው መዐሕድ በምርጫው ቢያሸንፍ የገዥው ፓርቲ የወረዳና የቀበሌ መስተዳደር ካድሬዎች ስልጣን ሳያስረክቡ ይችላሉ የሚል ጥርጣሬ ድርጅታቸው እንዳለው አመልክተዋል።</p>

<p>የኦብኮ ከፍተኛ የአመራር አባል ምርጫውን ተከትሎ የነበረውን ተፅዕኖ ሲያብራሩ በአርሲ ዞን የምርጫ ካርድ ያልያዘ ንጹህ የመጠጥ ውሃ አይቀዳም መባሉን ጠቅሰው በአካባቢው ውሃ አስቀጂዋ በመርጫ ካርድ ላይ እየፈረመች ስታስቀዳ እንደነበር አስታውቀዋል። «በአዳማ አንድ ዕጩዋችን አንዲትን ሴት አስገድዶ ሊደፍር አስቧል ተብሎ ታስሮብን ለምርጫ ቦርድ አመልክተውን አስፈትተነዋል» ያሉት የድርጅቱ አመራር 680 ዕጩ ተወዳዳሪዎች የድጋፍ ፊርማ ቢያሰባስቡም የወረዳና የቀበሌ ምርጫ አስፈጻሚዎች ቢሮ እየቆለፉ በመጥፋት የምዝገባ ጊዜው እንዲያልፍባቸው በማድረጋቸው አማረዋል።</p>

<p>ለወረዳና ለቀበሌ ምርጫ ውድድር በተደረገው እንቅስቃሴ ገዥው ፓርቲ ለክልልና ለተወካዮች ም/ቤት ምርጫ በተካሄደበት ወቅት ከነበረው የበለጠ ጫና ማድረጉን ጠቁመው ምርጫው ነጻ ቢሆን አሸናፊነታችንን ባንጠራጠርም የተለመደው ማጭበርበር ከቀጠለ ግን ማሸነፍ ያስቸግረናል ብለዋል። «ኢዴፓ ከውድድር ወጥቷል ተብሎ ሕገ ወጥ ቅስቀሳ ተደርጐብናል በወረዳ 14 ቀበሌ 13 ሰኞ በአንድ ዕጩ ተወዳዳሪያችን ላይ ፖስተር ሲለጥፍ ድብደባ ደርሶበታል» ያለው ኢዴፓ በበኩሉ የመስተዳድር አካላት ተወዳዳሪዎቹን ለማደናቀፍ እየሞከሩ ነው። አንዳንድ የምርጫ አስፈጻሚዎችም ለገዥው ፓርቲ ወገንተኝነት ያሳያሉ በዚህም የብዙዎችን ጉዳይ በማስረጃ ለምርጫ ቦርድ በማቅረብ እንዲነሱ አድርገናል ይላል።</p>

<p>«አሁንም ምርጫውን በተሳካ ሁኔታ ሊያስፈጽሙ የሚችሉ የምርጫ አስፈጻሚዎች በየቀበሌ የምርጫ ጣቢያ ተመድበዋል የሚል እምነት የለንም» ያለው ኢዴፓ ችግሩን ለመቅረፍ መፍትሔ የሚሆነን ጠንካራ ታዛቢዎችን በማስቀመጥ ሕገ ወጥ ተግባራትን ለመቋቋም ጥረት ማድረግ ነው ብሏል። ኢዴፓ በምርጫው አሸናፊ ሆነን የወረዳ ም/ቤት ስልጣን እይዛለሁ ብሎ እንደሚያምንና «የምርጫውን ሂደት ባልጠበቅነው መንገድ ካልተካሄደ በቀር በሁሉም ቦታዎች እናሸንፋለን ብለን እናምናለን» ብሏል። አረጋውያንን በየመንደሩ እየዞሩ እያስፈረሙ «በቃ እኛን መርጣችኋል ሌላ እንዳትመርጡ» እያሉ የሚያሳስቱ መኖራቸውን ደርሰንባቸዋል ያለው ኢዴፓ ዜጐች በራሳቸው ውሳኔ የሚፈልጉትን ተወዳዳሪ የፊታችን እሁድ እንዲመርጡ አስገንዝቧል።</p>

<p>አማራጭ ኃይሎች ም/ቤት በኦሮሚያ ክልል በምሥራቅ ሸዋ በሲራሮ ወረዳ በምርጫ ለመሳተፍ ጥረት ያደረጉ ቢሆንም በአካባቢው ከፍተኛ ችግር እንደገጠመው ገልጿል። እንደ ድርጅቱ ባለሥልጣናት ገለጻ በሲራሮ ወረዳ ለምርጫ ዕጩነት ያቀረቡዋቸው 2500 ዕጩ ተወዳዳሪዎች እስካሁን ድረስ እንዳልተመዘገቡላቸው ጠቅሰዋል። የተመዘገቡትም ከምርጫው እንዲወጡ ተፅዕኖ እየተደረገባቸው መሆኑን የድርጅቱ አመራር አባል አቶ ደምሴ ፃራ ተናግረዋል።</p>

<p>በደቡብ በሀዲያና በሆሣዕና በነዋሪዎችና በመንግሥት አካላት መካከል የተከሰተው ግጭት ምርጫ ቦርድ እንዳለመው ከምርጫ ሂደት ጋር ግንኙነት የሌለው አይደለም መባሉ ትክክል አለመሆኑን የገለፁት አቶ ደምሴ ቦርዱ ግጭቱ ከምርጫው ጋር አያያዝም ያለው ኃላፊነቱን መወጣት ስላቃተው ነው ብለዋል።</p>

<p>መዐሕድ ለወረዳና ለቀበሌ ከ3000 በላይ ኦብኮ 6653 ዕጩዎችን ማቅረባቸውን ለማወቅ ተችሏል።</p>


<p class="align-center"><a href="/Gazettas/Ruh/info/Ruh.sera.html">ከሩሕ የካቲት 16 ቀን 1993</a></p>

</body>
</html>	
