<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ ኃይሌ ገ/ሥላሴና ጌጤ ዋሚ ዛሬ የመጀመሪያ ውድድራቸውን ያደርጋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነ ኃይሌ ገ/ሥላሴና ጌጤ ዋሚ ዛሬ የመጀመሪያ ውድድራቸውን ያደርጋሉ</h1>


<p>ከተጀመረ ዛረ የአንድ ሳምትን ጊዜን ያስቆጠረው 27ኛ ኦሎምፒያድ በደማቅና በተጧጧፈ መልኩ እየተካሄደ የብዙዎችን ትኩረት የሳበ ቢሆንም እስካሁን ብዙም የእኛንና የመላው አፍሪካዊያንን ቀልብ ሊሰብ አልቻለም። ለዚህም ምክንያቱ እኛ አፍሪካውያን በብዛት የምንታወቅበትና ውጤትም እናስመዘግብበታለን ብለን ተስፋ የምናደርግበት የአትሌቲክስ ውድድር ባለመጀመሩ ነበር። ይሁንና አሁን ይኸው የአትሌቲክስ ውድድር በዛሬው ዕለት የሚጀመር በመሆኑ ከዛሬ ጀምሮ እስከ ውድድሩ ፍፃሜ ድረስ የብዙዎቻችንን የአፍሪካ አገሮች በተለይም ሜዳሊያ ሊያመጡ ይችላሉ ተብለው የሚጠበቁት የአገራችንን ኢትዮጵያ ጨምሮ የኬኒያን፣ ሞሮኮ፣ አልጄሪና እና ደቡብ አፍሪካውያን ቀልብ በጣም እንደሚስብ እርግጥ የሆነ ጉዳይ ነው።</p>

<p>ኢትዮጵያ ለዚህ የሲዲኒ ኦሎምፒክ ከሌላ ጊዜ ለየት ባለ መልኩ በተለይ በአትሌቲክስ ለሁለት ዓመት ያህል የተለያዩ ዝግጅቶችን በማድረግና የውድድሩ መዳረሻ ሰሞን ደግሞ በሆቴል ተቀምጠው ዝግጅታቸውን በማድረግ 28 ሯጮችንና ሶስት ቦክሰኞችን ወደተጠቀሰችው አገር የላከች ቢሆንም የቦክስ ልዑካኑ በህመምና በሽንፈት የተነሳ በጊዜ ከውድድሩ ውጭ ሆኗል። የአትሌቲክስ ቡድናችን ግን ከላይ እንደተጠቀሰው ጠንካራ ልምምድ ያደረገ በመሆኑንና ሕዝቡንም ውጤት ያስለመደ በመሆኑ ከእነሱ ውጤት ለማግኘት በጣም ጓጉቷል።</p>

<p>በመሆኑም ዛሬ በሚጀምረው አትሌቲክስ ውድድር ላይ ኢትዮጵያ ከጠዋቱ 4 ሰዓት ላይ አራት ሴት አትሌቶች የምታሳትፍበት የ5 ሺ ሜትር የማጣሪያ ውድድር የምታደርግ ሲሆን ከቀኑ 7:30 ላይ ደግሞ እነ ኃይሌ ገ/ሥላሴ የሚያሳትፈው የ10 ሺህ ሜትር ውድድር እንደሚደረግ ታውቋል። ኃይሌ ገ/ሥላሴ ያለፉትን ሁለት ሣምንታት አንድ ይወዳደራል አንዴ አይወዳደርም እየተባለ በተለያዩ የዜና ማሰራጫዎች ሲዘገብ ሰንብቷል። በተለይ የውጭ ዜና ማሰራጫዎች ያለፈን ሣምንት በኃይሌ ዙሪያ የተለያዩ ጥንቅሮችን ሲያቀርቡ የነበረ ቢሆንም ሁሉም ግን በአንድነት የኃይሌ የመወዳደር ዕድሉ የበዛ መሆኑን በፐርሰንት በማስቀመጥ ሲጠቁሙ ነበር።</p>

<p>በመሆኑም ዛሬ ኃይሌ ገ/ሥላሴ የ10 ሺህ ሜትር የፍፃሜ ውድድር ማጣሪያ ላይ እንደሚሳተፍ ተገምቷል። በዚህ ውድድር ላይ ከሻለቃ ኃይሌ ገ/ሥላሴ በተጨማሪ አሰፋ መዝገቡና ግርማ ቶላ እንደሚወዳደሩ የተገለፀ ሲሆን በሴቶችም በ5 ሺህ ሜትር በተመሳሳይ አየለች ወርቁ፣ ወርቅነሽ ኪዳኔ፣ መሪማ ሀሺምና ጌጤ ዋሚ እንደሚወዳደሩ ተገልጿል። በዚህ የሴቶች 5 ሺህ ሜትር ውድድር ላይ በቅድሚያ እንደሚሳተፉ ተገልፆ የነበርው የአትሌቶች ብዛት ሶስት ብቻ የነበረ ቢሆንም አትሌት ጌጤ ዋቢ በዚህ 5 ሺህ ሜትር ለመወዳደር የሚያስችላት ሚኒማ ያላት በመሆኑ ውድድሩ ከተጀመረበት ጊዜ ጀምሮ የኢትዮጵያ ኦሎምፒክ ኮሚቴ ባለሥልጣናት ጋርና ከዓለም አቀፉ ኦሎምፒክ ኮሚቴ ውድድር አዘጋጆች ጋር እስከ ረቡዕ ድረስ ብርቱ ክርክር ካደረጉ በኋላ አትሌቷ ከ10 ሜትር በተጨማሪ በ5 ሺህ ሜትር እንድትወዳደር ስለተፈቀደላት ነገ በማጣሪያው ውድድር ላይ እንደምትሳተፍ ከሲዲኒ የደረሱን ዘገባዎች ያረጋግጣሉ። አትሌት ጌጤ ዋቢ በዚህ በሁለቱም ውድድሮች ላይ ተሳትፋ ድል ከቀናት ሻምበል ምሩፅ ይፍጠር በሞስኮ ኦሎምፒክ ወቅት ያስመዘገበውን ታሪክ የምትደግምበት አጋጣሚ ይፈጠራል።</p>


<p class="align-center"><a href="/Gazettas/Ruh/info/Ruh.sera.html">ከሩሕ መስከረም 12 ቀን 1993</a></p>

</body>
</html>	
