<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በርካታ የአማራው ተወላጆች አካባቢያቸውን ለቀው እንዲወጡ ታዘዙ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በርካታ የአማራው ተወላጆች አካባቢያቸውን ለቀው እንዲወጡ ታዘዙ»</h1>


<p class="align-right">ኢሠመጉ</p>


<p>«የጎሰኝነት አመራር እያስከተለ ያለው አስከፊ ጥፋት» በሚል ርዕስ የኢትዮጵያ ሰብዓዊ መብቶች ጉባዔ ባወጣው ልዩ መግለጫ ላይ እንዳመለከተው በኦሮሚያ ክልል በምስራቅ ወለጋ በተለይ ሰሬዴኖ፣ አቢደንገሮ፣ ጊዳ ኪራሞ እና አዋሮ በተባሉት ወረዳዎች የሚገኙ የወረዳ ም/ቤት አባላትና ባለሥልጣናት በአካባቢው በሚኖሩ የአማራ ክልል አርሶ አደሮች ላይ ጉዳት በማድረስ ላይ ናቸው።</p>

<p>ከአማራ ክልል በተፈፀመው ህገ ወጥ ተግባር የመሪነቱን ሥፍራ በሜዝ በቀጥታ ይሳተፉ የነበሩት የየወረዳዎቹ ባለሥልጣናት መሆናቸውን ይኸው መግለጫ ጠቁሞ ይህም ተግባራቸው ወደጎሣዎች ግጭት እንዲያመራና በአካባቢው በአማራና በኦሮሞ ብሔርሰቦች መካከል ተከባብሮ የመኖር ባህል እንዲናጋ አድርጓል ሲል ኢሰመጉ ገልጿል።</p>

<p>በመግለጫው ላይ እንደተመለከተው በመጋቢት ወር 1992 ዓ.ም በጊዳ ኪራሞና በተለያዩ ወረዳዎች የአካባቢያችን ደን አውድሟችኋል በሚል ሰበብ ቁጥራቸው በርከት ያሉ አርሶ አደሮች ያለፍርድ ቤት ትዕዛዝ እስከ አሁንም በእስር ላይ ይገኛሉ። ሰኔ 8 ቀን 1992 ዓ.ም እነዚሁ ባለሥልጣናት «የአማራ አርሶ አደሮች አካባቢውን ለቀው እንዲወጡ» የሚል ትዕዛዝ በመስጠት የአካባቢው የኦሮሞ ተወላጆች ድጋፋቸውን እንዲሰጧቸው በማስተባበር «አማራ ወደአገርህ ግባ» የሚል መፈክር በማንበብ ጥቃት ከማድረሳቸው በላይ ዘረፋም ተፈፅሟል ሲል መግለጫው አመልክቷል።</p>

<p>በተመሳሳይ መልኩ ሰኔ 18 ቀን 1992 ዓ.ም ከቀኑ ሰባት ሰዓት ላይ በጊዳ ኪራሞ ወረዳ ጉዲና ድርኛ በተባለው ሥፍራ በቡድን የተደራጁ ሰዎች የአማራ አርሶ አደሮችን ንብረት በመለየት የዘረፉ መሆናቸውን መግለጫው ጠቁሞ በወቅቱ ሶስት ሰዎች ህይወታቸው ያለፈ ሲሆን የሌሎች አምስት ሰዎች ዝርዝርም ከሰኔ 18 እስከ ሐምሌ 8 ቀን በነበረው ግጭት ህይወታቸው ማለፉን መግለጫው አትቷል።</p>

<p>ኢሰመጉ የደረሰውን መረጃ ዋቢ አድርጎ በዝግጅት ክፍላችን በላከው መግለጫ ላይ በምሥራቅ ወለጋ ልዩ ልዩ ወረዳዎች የሚኖሩ በብዙ ሺዎች የሚቆጠሩ ነዋሪዎች መፈናቀላቸውን አመልክቷል። እነዚሁ የአምራ አርሶ አደሮች ተብለው ቤተ ንብረታቸው የተዘረፉ ነዋሪዎች ሙሉ ስማቸውንና የደረሰባቸውን በደል በመግለጫው ላይ ተመልክቶ ነዋሪዎቹ ላቀረቡት ጥያቄ ምላሽ ሳያገኙ ወደትውልድ አገራቸው ተመልሰው በመሰቃየት ላይ መሆናቸውን መግለጫው ጠቁሟል።</p>

<p>በሌላ በኩል ደግሞ ኢሰመጉ በሶስት ቋንቋዎች የተፃፉ 903ቱን መጻሕፍንት በሀገር ውስጥና በውጭ ሀገር ማሰራጨቱን አስታወቀ። ኢሠመጉ ከተቋቋመበት ከ1984 ዓ.ም እስከ 1990 ዓ.ም ያወጣቸውን መግለጫዎች ያካተተው በአማርኛ በእንግሊዘኛ ቋንቋዎች የተፃፈው መጽሀፍ ሲሆን ሌላው ዓለም አቀፍ የሰብዓዊ መብት ድንጋጌዎችን የሚያትተው ደግሞ በአማርኛና በኦሮምኛ ቋንቋዎች የተፃፈ ነው።</p>

<p>ከመጽሐፍቶቹ መካከል 903ቱን ለዘጠኝ ክልሎች ለሁለት አስተዳደሮችና ለ14 የሀገር ውስጥ ከፍተኛ ተቋማት ለማስት አብያተ መጻሕፍት ለአምስት አብያተ መጻሕፍት፣ ለ13 መንግሥታዊ ያልሆኑ የበጎ አድራጎትና የምርምር ተቋማት፣ ለ25 ኤምባሲዎች፣ ለ4 የኢሠመጉ ቅ/ጽ/ቤቶችና ለ2 የሙያ ማህበራት አሰራጭቷል።</p>

<p>መጻሕፍቶቹን ማግኘት የሚፈልግ ግለሰብ ተቋም ወይም ድርጅት ለኢሰመጉ ዋናው ጽ/ቤት ወይም ድሬዳዋ፣ ባህር ዳር፣ ጅምና አዋሣ ቅ/ጽ/ቤቶች በደብዳቤ መጠየቅ የሚችል መሆኑ ተገልጿል።</p>


<p class="align-center"><a href="/Gazettas/Ruh/info/Ruh.sera.html">ከሩሕ መስከረም 12 ቀን 1993</a></p>

</body>
</html>	
