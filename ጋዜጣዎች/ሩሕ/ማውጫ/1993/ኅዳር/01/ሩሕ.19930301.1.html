<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በበሽታው ስቃይ ራሱን የገደለው የዩኒቨርስቲ ተማሪ አስክሬን አዲስ አበባ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በበሽታው ስቃይ ራሱን የገደለው የዩኒቨርስቲ ተማሪ አስክሬን አዲስ አበባ ገባ</h2>


<p>በባህር ዳር ዩኒቨርስቲ በተበከለ ውሃ ሳቢያ የተቀሰቀሰው የአንጀት ተስቦ (ታይፎይድ) ያሰቃየው ተማሪ ራሱን በማጥፋቱ አስክሬኑ ወደአዲስ አበባ ተልኳል።</p>

<p>የሪፖርተራችን ዘገባ ከስፍራው እንዳመለከተው የአዲስ አበባ ልጅ የሆነውና የአንደኛ ዓመት የአካውንቲንግ ተማሪ ፉአድ መካ አህመድ በበሽታው ስቃይ በደረሰበት ጭንቀት በአባይ ወንዝ ውስጥ ገብቶ በመሞቱ አስክሬኑ ረቡዕ ዕለት 5:30 ላይ ወደቤተሰቦቹ አዲስ አበባ የተላከ ሲሆን በአሁኑ ወቅትም በሽታውን ፍራቻ ከትምህርት ቤት ለመውጣት በሚፈልጉ ተማሪዎች ላይ ዕገዳ ተደርጎባቸዋል።</p>

<p>የዩኒቨርስቲው ቅጥር ግቢ ሆስፒታል እንጂ ትምህርት ቤት እንደማይመስል የደረሰን ዘገባ ጠቅሶ በተበከለው ውሃ ውስጥ የተጨመረው ክሎሪን ለጤና አስጊ ሆኖ በመገኘቱ ተማሪዎቹ ውኃም ሆነ ሻይ እንዳይጠጡ ተከልክለው በግቢ ውስጥ እንዲቆዩ ተደርጓል። አንዳንድ ተማሪዎች ወደከተማዋ ቢሄዱም በርካታ ሆቴል ቤቶች «በሽተኛ ተማሪዎች ናችሁ» በማለት ምግብም ሆነ የሚጠጣ ነገር ለተማሪዎች አያቀርቡም።</p>

<p>በዚሁ በበሽታው ስጋት ወየቤተሰቦቻቸው ለመሄድና ተመልሰው በመምጣት መማር የሚያስችላቸውን ዊዝድሮዋል የመጠየቂያ ፎርም ተማሪዎቹ ቢጠይቁም ተከልክለው ከግቢ ውስጥ እንዳይወጡ መደረጋቸውን የሪፖርተራችን ዘገባ አመልክቷል። አፋጣኝ እርምጃ ባለመወሰዱና ከዩኒቨርስቲው የንፅህና ጉድለት በየቀኑ 150 የሚሆኑ ተማሪዎች በበሽታው በመጠቃት ላይ ሲሆኑ እስከ አሁንም ከ600 በላይ ተማሪዎች በበሽታው መያዛቸውን የፈለገ ህይወት ሆስፒታል ሐኪም ዶክተር ካሣሁን አላምረው ተናግረዋል።</p>

<p>በተያያዘ ዜና የብአዴንን በዓል ምክንያት በማድረግ የባህር ዳር ከተማ ሆቴሎች የመኝታ ክፍሎቻቸው ከዛሬ ጀምሮ ሌሎች ተጠቃሚዎችን እንዳያስተናግዱና በሙሉ በኮንትራት እንደሚያዙ የሪፖርተራችን ዘገባ ያመለክታል። የድርጅቱን 20ኛ ዓመት ለማክበር ግንባር የሚገኙ 10 ሺህ የሚሆኑ አባላት እንደሚመጡ ሲጠበቅ ሌሎችም ከየአካባቢው ለክብረ በዓሉ ስለሚመጡ አልጋ የያዙ ሌሎች ሰዎች ከዛሬ ጀምሮ እንዲለቁ ለሆቴል ባለቤቶች ትዕዛዝ መተላለፉን ሪፖርቱ አመልክቷል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ህዳር 1 ቀን 1993</a></p>

</body>
</html>	
