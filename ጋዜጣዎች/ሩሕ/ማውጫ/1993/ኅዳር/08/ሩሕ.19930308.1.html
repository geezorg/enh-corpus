<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባሕር ዳር ዩኒቨርስቲ ወረርሽን መምህራንንም እያጠቃ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባሕር ዳር ዩኒቨርስቲ ወረርሽን መምህራንንም እያጠቃ ነው</h1>


<p>ሰሞኑን የተከሰተው የባሕር ዳር ዩኒቨርስቲ የውሃ ወለድ የአንጀት ተስቦ (ታይፎይድ) ወደፖሊ ቴክኒክ ኢንስቲትዩት የተዛመተ ከመሆኑም በላይ መምህራንንም እያጠቃ መሆኑን ከሥፍራው የደረሰን ዘገባ አመለከተ።</p>

<p>ከደረሰን ዘገባ ለመረዳት እንደተቻለው በፔዳ ኮሌጅ የተከሰተው ይኸው በሽታ የሁለት ተማሪዎችን ሕይወት የቀጠፈ ሲሆን በሽታውን ፍራቻ ተበትነው ወደየቤታቸው ከሚሄዱ ተማሪዎች ሌላ ለብቻ የማቆያ ክፍል ለበሽተኞች ተዘጋጅቷል። በሽታው ከተዛመተበት የባህር ዳር ዩኒቨርስቲ የደረሰን ዘገባ እንደሚያመልክተው ተማሪዎቹ ከፖሊ ቴክኒክ ተማሪዎች ጋር ግንኙነት እንዳያደርጉ የተከለከሉ ቢሆንም በፖሊ ቴክኒክ ተመሳሳይ ችግር በመከሰቱ እዚያም በተለየ ስፍራ እንዲተኙ ተደርገዋል።</p>

<p>የበሽታው መዛመት በፈጣን ሁኔታ ላይ እንደሚገኝ የደረሰን ዘገባ ጠቁሞ ይህንኑ ለመቋቋም ሲባል በሽተኛ ተማሪዎችን በተለየ ሥፍራ ማከማቸቱ ሥጋት ከመፍጠሩም በላይ አንዳንዶቹ ወደየቤታቸው ከመሄዳቸው በተጨማሪ ህይወታቸውንም በገዛ ራሳቸው እያጠፉ ነው። እስካሁን አንድ ልጅ ራሱን ሲያጠፋ አንድ ደግሞ ታሞ የሞተ ሲሆን ሌላ የአራተኛ ዓመት ተማሪ ወደአባይ ወንዝ ዘሎ በመግባቱ ዋናተኞች ህይወቱን ሊያተርፉ መቻላቸው ታውቋል።</p>

<p>ከተለያዩ አካባቢዎች የተማሪዎቹ ቤተሰቦች ልጆቻቸውን በመውሰድ ላይ ሲኦኑ በበሽተኛ ማጎሪያ ክፍል ውስጥ ታመው ከሚማቅቁ እስከ 400 ከሚደርሱ ተማሪዎች በተጨማሪ ለሌሎች ለ40 በሽተኞች ደግሞ ሌላ የመኝታ ክፍል ተዘጋጅቶላቸዋል። ህዳር አምስት ቀን 1993 ዓ.ም የባህር ዳር ዩኒቨርስቲ ተማሪዎች ወደየቤታቸው እንዳይሄዱ የሚያዝ ማስታወቂያ በማስታወቂያ ሰሌዳ ላይ ተለጥፎ እንደነበር ሲታወቅ የተማሪዎቹ ወላጆች ግን መመሪያውን ጥሰው ልጆቻቸውን በመውሰድ ላይ ናቸው።</p>

<p>በንክኪ በመመገቢያ ቁሳቁሶችና በሌሎች የግንኙነት መንገዶች በሽታው የሚተላለፍ በመሆኑና የማታ ተማሪዎችም በመታመማቸው ትምህርት ሊቋረጥ ከመቻሉም በላይ በከተማው ውስጥ በአንዳንድ ግለሰቦች ላይ የበሽታው ምልክት መታየት መጀመሩን በስፍራው ከሚገኘው ሪፖርተራችን የደረሰን መረጃ ያመለክታል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ህዳር 8 ቀን 1993</a></p>

</body>
</html>	
