<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዋሳ ከተማ ተማሪዎችና ፖሊስ በድንጋይና በጥይት ተጋጩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዋሳ ከተማ ተማሪዎችና ፖሊስ በድንጋይና በጥይት ተጋጩ</h1>


<p>በአዋሳ ከተማ የደቡብ መምህራን ማሰልጠኛ ኮሌጅ ተማሪዎችን ጥያቄ በመደገፍ ሰላማዊ ሰልፍ የወጡ የሁለተኛ ደረጃ ተማሪዎች ላይ ፖሊስ በሰነዘረው ጥቃት አንድ ተማሪ ሲሞት በርካታዎች ቆስለዋል።</p>

<p>ከህዳር 20 ጀምሮ የኮሌጁ ተማሪዎች በሚያገኙት ማህበራዊ አገልግሎት ላይ መሻሻል እንዲደረግ በተለይ በምግብ በኩል ጥያቄ ቢያቀርቡም እስካሁን ምላሽ ካለማግኘታቸውም በላይ እነሱን በመደገፍ ትናንት ሰልፍ በወቱ ተማሪዎች ላይ ፖሊስ ጥቃት ሰንዝሯል።</p>

<p>ከስፍራው የደረሰን ዘገባ እንዳመለከተው ለኮሌጁ ተማሪዎች ድጋፋቸውን ያደረጉት የአዋሳ ታቦር አንደኛና መለስተኛ ሁለተኛ ደረጃና የከፍተኛ ሁለተኛ ደረጃ ትምህርት ቤቶችን ጨምሮ የኮምቦኒ፣ የሀይቅና የአዋሳ የጤና ማሰልጠኛ (ነርስ) ተማሪዎች ሲሆኑ ፖሊስ ሰልፉን ለመበተን ከዱላ የዘለለ ጥይት መጠቀሙ ታውቋል።</p>

<p>ከጠዋቱ ሶስት ሰዓት ጀምሮ እስከ 8 ሰዓት የዘለቀው የተማሪዎቹና የፖሊስ ግጭት የሞት፣ የመቁሰልና በተለይ በተማሪዎቹ ላይ ሞትን አስከትሏል። የኮሌጅቱ ተማሪዎች በአዋሳ ገብርኤል ቤተክርስቲያን አካባቢ ተሰብስበው የሚላስ የሚቀመስ በማጣታቸው የከተማ ነዋሪዎች ዳቦ፣ እንጀራና ቆሎ ወደቤተክርስቲያን በመውሰድ ተማሪዎችን ለመመገብ ጥረት እያደረጉ መሆኑንም ዘገባው ጨምሮ ገልጿል።</p>

<p>ወደሌሎች ትምህርት ቤቶች የተዛመተው የኮሌጁ ተማሪዎች ምግብ ይሻሻል የሚለውን ጥያቄ መንግስት ምላሽ ከመስጠት ይልቅ ኃይል መጠቀሙ አብዛኛውን የአካባቢ ነዋሪዎችን አስቆጥቷል። ከየአቅጣጫው የአዋሳ ከተማ ነዋሪዎችና ተማሪዎች ለኮሌጁ ተማሪዎች ያላቸውን ድጋፍ በሰላማዊ ሰልፍና ምግብ በማቅረብ እየገለፁ ቢሆንም ገብርኤል ቤ/ክ አካባቢ ተሰብስበው ምላሽ የሚጠብቁ ተማሪዎች ከዛሬ ጀምሮ ምላሽ ይሰጣችኋል ተብለው ትምህርት እንዲቀጥሉ በመንግስት በኩል መወሰኑም ታውቋል።</p>

<p>መንግስት ለኮሌጁ ተማሪዎች ጥያቄ ምላሽ ሳይሰጥ ስምንት ቀናት ቆይቶ ትናንት የሌሎች የከተማዋ ተማሪዎች ድጋፋቸውን መግለጽ ሲጀምሩ ኃይል ተጠቅሞ የሰው ደም ካፈሰሰ በኋላ ለመልሱ መዘጋጀቱን ቢያሳውቅም በአካባቢው ነዋሪዎችና ተማሪዎች ዘንድ ቅሬታና የጥርጣሬ ስሜት ማሳደሩ አልቀረም ሲል የደረሰን ዘገባ ያመለክታል።</p>

<p>«ፍትሐዊ የማህበራዊ አገልግሎት ጥያቄን በኃይል መመከትና ጥይት መጠቀም» አግባብ አለመሆኑን አንዳንድ ነዋሪዎች አመልክተው «በተለይ በድጋፍ ሰልፍ በሚያደርጉ ወጣትና ህፃናት ተማሪዎች ላይ የተሰነዘረውን ዱላ መንግሥት በኃይል የሚያምን መሆኑን በአደባባይ ያረጋገጠበት ነው» ሲሉ አስተያየታቸውን ሰንዝረዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ህዳር 29 ቀን 1993</a></p>

</body>
</html>	
