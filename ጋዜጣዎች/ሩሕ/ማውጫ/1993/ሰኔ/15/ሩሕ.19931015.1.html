<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፕ/ር መስፍን ወ/ማርያም እና ዶ/ር ብርሃኑ ነጋ አባሎቼ አይደሉም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ፕ/ር መስፍን ወ/ማርያም እና ዶ/ር ብርሃኑ ነጋ አባሎቼ አይደሉም»</h1>


<p>ፕ/ር መስፍን ወ/ማርያምና ዶ/ር ብርሃኑ ነጋ ሥርዓቱን በሕገ ወጥ መንገድ ለማፍረስ በሕቡዕ አቋቁመውታል ተብሎ የተከሰሱበት «የኢትዮጵያ ዴሞክራሲያዊ ሊግ» «በሕጋዊ መንገድ በምስረታ ላይ ያለውሁና ምርጫ ቦርድ የሚያውቀኝ እንጂ ሕገወጥ አይደለሁም አደራጅ ኮሚቴው እስከዛሬ በደረሱት የአባላት ዝርዝር ውስጥ የሁለቱ ምሁራን ስም የለም» ሲል አደራጅ ኮሚቴው ትላንት ለሩሕ በሰጠው መግለጫ አስታወቀ።</p>

<p>የኢትዮጵያ ዴሞክራሲያዊ ሊግ (ኢዴሊ) የአገሪቱ ሕገ መንግስት በሚፈቅደው መሰረት በሕጋዊነት ተመዝግቦ ይፋና ሰላማዊ በሆነ መንገድ ለመታገል የሚደራጅ ፓርቲ በመሆኑ በፖለቲካ ፓርቲነት ለመመዝገብ የሚያስችሉትን ሁኔታዎች ለማሟላት ከብሔራዊ ምርጫ ቦርድ መረጃዎችንና ምክሮችን በመጠየቅ ፓርቲውን በሕጋዊ ድርጅትነት ለማስመዝገብ መንቀሳቀሱን የፓርቲው አደራጅ ኮሚቴ መግለጫ አመልክቷል።</p>

<p>ፓርቲው በሕቡዕ የሚንቀሳቀስ ሕገወጥ ድርጅት ተደርጐ በተገለጸበት ወቅት ጉዳዩን በጥሞና በመመርመር ወደብሔራዊ የምርጫ ቦርድ ተወካይ በመላክ ፓርቲው ያለበትን ሁኔታ በግልጽ ማስረዳቱን መግለጫው ጠቅሷል። የኢዴሊ አደራጅ ኮሚቴ በዚሁ መግለጫው እንደጠቀሰው ፕሮግራሙ ለምሁራኑ ባንድ ወይም በሌላ ሁኔታ ሊደርሳቸው እንደሚችል ጠቁሞ በምሁራኑ እጅ ተገኘ የተባለው ፕሮግራም የመጀመሪያው ረቂቅ እና ለምልመላ ሥራ ያልዋለና አስተያየት የተሰበሰበት የፓርቲውም ዓርማ ያላረፈበት ግርድፍ ሰነድ መሆኑን ገልጿል።</p>

<p>«የፓርቲያችን ፕሮግራምም ሆነ ሌሎች የጥናት ሰነዶቻችን ሕገወጥ እንቅስቃሴን ለማካሄድም ሆነ ለመቀስቀስ የተዘጋጁ አይደሉም» ያለው የኢትዮጵያውያን ዴሞክራሲያዊ ሊግ አደራጅ ኮሚቴው ይፋ ምስክርነት የምሲእጤው ለእውነተኛ ፍትህ ካለው አክብሮትና የዳኝነት ሥራንም ለማገዝ ከማሰብ መሆኑን አመልክቷል።</p>

<p>ተመዝግበን ይፋ እንቅስቃሴ ለማድረግ ጥረት እያደረግን ነው ያለው የፓርቲው አዴራጅ ኮሚቴ መግለጫ በአሁኑ ወቅት ፓርቲው የሚገኝበትን ደረጃ የምርጫ ቦርድ ኃላፊ አቶ አሰፋ ብሩ በኢትኦጵ ጋዜጣ ላይ በሰጡት መግለጫ በትክክል መግለጻቸውን አስታውሰዋል።</p>

<p>የመገናኛ ብዙሃን አባላትና በተለይም ፕሬሱ ሕብረተሰቡን የማሳወቅ ኃላፊነትና ፍላጎት እንዳለው የሚረዳ መሆኑን የኢዴሊ አደራጅ ኮሚቴ ጠቅሶ ሁኔታዎች እስኪሟሉ ድረስ በትዕግስት እንዲጠብቁት ጠይቋል። የፓርቲው አደራጅ ኮሚቴ በዚሁ መግለጫው መደምደሚያ ለአባላቱና ለደጋፊዎቹ ባስተላለፈው መልዕክት «በጊዜያዊ ሁኔታ ሳንረበሽ በጽናት እንቀሳቀስ ሕብረ ብሔራዊ የሆነው ፓርቲያችን በፕሮግራሙ ያሰፈራቸውን ዓላማዊ በሰላማዊ ትግሉ በብቃት ለመወጣት ከሁሉም አደጋ ፓርቲውን እንዲጠብቁት» አሳስቦ ከሕግ በታች ሆኖ የሕግ የበላይነት እንዲከበር እንደሚታገል የኢትዮጵያውያን ዴሞክራሲያዊ ሊግ አደራጅ ኮሚቴ በሰጠው መግለጫ ላይ አስታውቋል።</p>

<p>ይህ በእንዲህ እንዳለ እነ ፕ/ር መስፍን ወ/ማርያም ይህን ፓርቲ በሕቡዕ አቋቁማችኋል ተብሎ በቀረበባቸው ክስ ግንቦት 28 ቀን 1993 ዓ.ም በዋስ ቢፈቱም የፊታችን ሐምሌ 2 ቀን 1993 ዓ.ም በተጠርጣሪ ጠበቆች የክስ መቃወሚያ ላይ ዓቃቤ ሕግ የሚሰጠውን የጹሑፍ የተቃውሞ ተቃውሞ ለመስማት ቀጠሮ መስጠቱ አይዘነጋም።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሰኔ 15 ቀን 1993</a></p>

</body>
</html>	
