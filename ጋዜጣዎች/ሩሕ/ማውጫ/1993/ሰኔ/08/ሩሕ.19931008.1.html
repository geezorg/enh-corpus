<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ወላጆችና ቤተሰቦች ልጆቻችሁን ምከሩ»- የዩኒቨርስቲ ፕሬዝዳንት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ወላጆችና ቤተሰቦች ልጆቻችሁን ምከሩ»- የዩኒቨርስቲ ፕሬዝዳንት</h1>


<p>የአዲስ አበባ ዩኒቨርስቲ ተማሪዎችን የተደረገላቸውን የ15 ቀን ጭማሪ የማይቀበሉ ከሆነ መልቀቂያ እያስፈረሙ ግቢውን ለቀው እንዲወጡ ዩኒቨርስቲው ሰሞኑን ባወጣው ማስታወቂያ ገለፀ።</p>

<p>ተማሪዎቹ ከአሁን በኋላ በሚማሩት መጠን ፈተናው እንደሚዘጋጅ ዩኒቨርስቲው ያስታወቀ ሲሆን በርካታ ከአራተኛ ዓመት በታች ያሉ ተማሪዎችን ውሳኔውን ከመቀበል ግቢውን ለቀው መውጣትን መርጠዋል። ተማሪዎቹ እንደሚናገሩት በመንግሥት የመገናኛ ብዙሃን ስድስት ሳምንታት ተጨምሯል ተብሎ መቅረቡ ትክክል ያለመሆኑን ገልጸው 2 ወር የተቋረጠውን ትምህርት በ15 ቀን ለመጨረስ የሚደረገው ሩጫ ስለሚጐዳቸው እንደማይቀበሉትና በአዲሱ ፕሬዝዳንት ላይም እምነት እንደሌላቸው ለሪፖርተራችን ከሰጡት አስተያየት ለመረዳት ተችሏል።</p>

<p>በአጠቃላይ በዩኒቨርስቲ ያለውን ሁኔታ በሚመለከት ፕሬዝዳንቱ ፕሮፈሰር እሸቱ ወንጨቆ እና ም/ፕሬዝዳንት ዶ/ር ኢንጂነር ኃይሉ አየለ በትናትናው ዕለት ለጋዜጠኞች መግለጫ ሰጥተዋል። በዚሁ ዕለት ተጨምሯል የተባለው ጊዜ ከግንቦት 13 ጀምሮ ያለውን መሆኑን ገልጸው ተማሪዎቹ ያለምንም ትምህርት ለ65 ቀናት የመኝታና የምግብ አገልግሎት እያገኙ በመቀመጣቸው የሕዝብ ገንዘብ ባክኗል ብለዋል። ካሉት 9700 ተማሪዎች መካከል ትምህርት መካከል ትምህርት በመከታተል ላይ የሚገኙት 3300 መሆናቸውን ፕሬዝዳንቱ ጠቁመው እስከ ትናንት 450 ተማሪዎች ንብረት አስረክበው የወጡ ሲሆን ሌሎቹ ከግቢ አልወጡም አልያም ንብረት ሳያስረክቡ ወጥተዋል ብለዋል።</p>

<p>በስድስት ኪሎ የሶስተኛ ዓመት የኢትዮጵያ ቋንቋዎችና ሥነ ጹሑፍ ተማሪ ተስፋዬ ንጉሴ ፕሬዝዳንቱ ባለፈው ሳምንት ከተማሪዎች ጋር አድርገው በነበረው ውይይት ወደፊት አብረዋቸው ለመስራት ቃል የገቡ ሲሆን «የምናየው ድርጊትና የሚያወጡት መግለጫ ግን የበላዮቻቸውን ትዕዛዝ ፈጻሚ መሆናቸውን አሳይቷል» ብሏል። በተጨማሪም መድረክ ላይ በድፍረት ሲናገሩ ከነበሩ ተማሪዎች መካከል ስድስቱን ዩኒቨርስቲው ሊያባርራቸው መሆኑንና አንዱም እሱ እንደሆነ ተማሪ ተስፋዬ ገልጾ በኛ ላይ ችግር ቢደርስ ሌላው ተማሪ ለሱ ስንል የተጐዳን በመሆኑ በዝምታ እንዳይመለከት ብሏል።</p>

<p>ተማሪዎቹ ዩኒቨርስቲውን እየለቀቁ ነውና ምን ልታደርጉ ነው? የሚል ጥያቄ ለፕሬዝዳንቱ የቀረበላቸው ሲሆን «አሁን ይህንን መናገር አይቻልም ከዩኒቨርስቲው አቅም በላይ በመሆኑ ከመንግሥት ጋር በመነጋገር የሚወሰን ነው» ካሉ በኋላ ሴኔቱ በተለምዶ በዓመት 5 ጊዜ ስብሰባ ያደርግ እንደነበርና በታሪክ ለመጀመሪያ ጊዜ ከሚያዝያ ጀምሮ 20 ጊዜ መሰብሰቡን ጠቁመው ተማሪዎቹ ባለው ጊዜ ተጠቅመው እንዲማሩ ወላጆችና ቤተሰብ ግፊት ማድረግ እንደሚገባቸው አሳስበዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሰኔ 8 ቀን 1993</a></p>

</body>
</html>	
