<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ተማሪዎችን ለሰቆቃ በዳረጉን ካድሬዎች ፊት ቆመን እንኳን ደስ ያላችሁ አንባልም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተማሪዎችን ለሰቆቃ በዳረጉን ካድሬዎች ፊት ቆመን እንኳን ደስ ያላችሁ አንባልም»</h1>


<p>የአዲስ አበባ ዩኒቨርስቲ የዘንድሮው ተመራቂዎች በነገው ዕለት በሚከበረው የምረቃ ሥነ ሥርዓት ላይ ለሥልጣን ሲሉ የሺዎቾ የሚቆጠሩ ለውጥ አምጪ ወጣቶችን ለሰቆቃ በዳረጉ ካድሬዎች ፊት ቆመን እንኳን ደስ ያላችሁ መባል አንሻም ሲሉ በትናትናው ዕለት ባሰራጩት የአቋም መግለጫ አስታወቁ።</p>

<p>የምረቃው በዓል ተናጋሪ እንግዶች ስለአብዮታዊ ዴሞክራሲ እንዲሰብኩን ሳይሆን በ1993 ዓ.ም ትምህርታቸውን ያልተከታተሉ ወንድምና እህቶቻችን በመጭው ዓመት ዕጣ ፈንታቸው ምን ሊሆን እንደሚችል እንዲገልጹልን እንፈልጋለን በማለት አሳስበዋል። በተጨማሪም የመንግሥት መገናኛ ብዙኃን በተለይም የኢትዮጵያ ቴሌቪዥን በየጊዜው በሰራቸው የአንድ ወገን ዘገባዎች ህብረተሰቡን ለማሳሳት የሞከረ በመሆኑ በሥነ ሥርዓቱ ላይ እንዲገኝ የማንፈቅድ መሆናችን ይታወቅልን ብለዋል። ምንም እንኳን መመረቅ በህይወት ውስጥ ትልቅ ትዝታ ጥሎ የሚያልፍ ቢሆንም የዩኒቨርስቲው አስተዳደር አካላት የብዙውን ኢትዮጵያዊ ሀገር ተረካቢ ዕድል ለማጨለም ጉድጓድ እየማሱ ባሉበት በአሁኑ ወቅት የዘንድሮውን ምረቃ ልዩ ያደርገዋል ያሉት ተማሪዎች የሚያዝያውን የተማሪዎች እንቅስቃሴ በዋነኛነት ይመሩ የነበሩት እነሱ እንደነበረ አስታውሰው «በነበረው ውስጣዊና ውጫዊ ጫና ሳቢያ ለምረቃ በዓላችን በመዘጋጀት ታሪክ እየሰራ ካለው ተማሪ ተለየን። ዩኒቨርስቲውንና ተማሪዎችን ነፃ ለማውጣት የተነሱትን ለፈተና ዳረግናቸው። ለታናናሾቻችን መንገላታትና መባረር በር ከፋች ሆንን» በማለት የፀፀት መልዕክት አስፍረዋል።</p>

<p>በተያያዘ ዜና የአዲስ አበባ ዩኒቨርስቲ ከዘንድሮ ተመራቂ ተማሪዎች መሀከል አንዳንዶች በነገው የምረቃ ሥነ ሥርዓት ላይ በአዳራሽ የምረቃው ሰዓት ሲቃረብ ጋዋናቸውን በማውለቅ ተቃውሞአቸውን ለመግለፅ መዘጋጀታቸውን ገለጹ።</p>

<p>«ስማችን እንዳይገለፅ ጋዋናችንን በአዳራሽ አውልቀን በመጣል ተቃውሞአችንን እንገልፃለን» የሚሉ እነዚሁ ተመራቂ ተማሪዎች ሀሳባቸውን የሚገልፅ ወረቀት ጽፈው ለተማሪው መበተናቸውን ጠቅሰዋል።</p>

<p>የዘንድሮው የአዲስ አበባ ዩኒቨርስቲ የምረቃ በዓል ከመቼውም ጊዜ የበለጠ ውጥረት የነገሰበትና በሚያዝያ 10 ቀን 1993 ዓ.ም በተፈጠረው የከተማ ሁከት ሳቢያ ታፍሰው የታሰሩትና ትምህርታቸውን ያቋረጡ ተማሪዎች ረብሻ ይፈጥራሉ የሚል ስጋት በመኖሩ ከተመራቂው ቁጥር የማይተናነስ የፖሊስ ኃይል የአዲስ አበባ ዩኒቨርስቲንና አካባቢውን እንዲጠብቅ መታዘዙን ውስጥ አዋቂ ምንጮች ገለፁ።</p>

<p>በተጨማሪም ከአራት ኪሎ ዩኒቨርስቲ ተመራቂዎች መሀከል 104 ተማሪዎች የማይመረቁ (አንደር) መሆናቸውን ተገልጾላቸው በምረቃው ዕለት ወደመመረቂያው አዳራሽ እንዳይገቡ ጭምር እንደተነገራቸው ምንጮቻችን ገልፀዋል። ተመራቂዎች ብቻ እንዲገቡ ለማድረግ ከመጥሪያው ሌላ ለተመራቂ ተማሪዎች ብቻ በስማቸው የተዘጋጀ ወረቀት ለመለየት መሰጠቱን ውስጥ አዋቂዎቹ ገልፀው በዩኒቨርስቲው ታሪክ ከአራት ኪሎ 104 የማይመረቁ (አንደር) የሆኑ ተማሪዎች ቁጥር ዘንድሮ ብቻ በዚህ መጠን ማየታቸውን ጨምረው ገልፀዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ዓርብ ነሐሴ 18 ቀን 1993</a></p>

</body>
</html>	
