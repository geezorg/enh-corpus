<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው ተከፈተ እነስዬ ተገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፓርላማው ተከፈተ እነስዬ ተገኙ</h1>


<p>የህዝብ ተወካዮች ም/ቤት ስብሰባ ይጀመራል ሲባል በሕወሓት ማዕከላዊ መሀከል ልዩነት ከተፈጠረ በኋላ ዛሬ አስቸኳይ ስብሰባ ይጠራል ነገ ሲባል የፓርላማው መክፈቻ ጊዜ ተራዝሞ ሚያዝያ 25 ቀን 1993 ዓ.ም 2ኛው የ1ኛ ዓመት የሥራ ዘመን 22ኛ መደበኛ ስብሰባ ተደርጓል።</p>

<p>ፓርላማው ሥራ ከመጀመሩ በፊት በሰርቪስና በልዩ ልዩ ተሽከርካሪዎች አባላቱ በአካባቢው መድረስ ሲጀምሩ በተለይ የጋዜጠኞች ዓይን አጥብቆ የሚፈልገው «ውሁዳን» የተባሉትን ከእነስዬ አብርሃ ቡድን አባላት መሀከል በፓርላማ መገኘት የሚገባቸው ስምንቱን ነበር። ፓርላማ ሲመጡ ድሮ አጀብና ግርግር የማያጣቸው የህወሓትና የአገሪቱ ከፍተኛ ባለሥልጣናት መሀከል በግንባር ቀደምትነት ከሚጠቀሱት መሀከል ዋነኞቹ ነበሩ።</p>

<p>ቀደም ሲል መኪናችንን ተነጥቀናል እንቅስቃሴያችን ተገድቧል ያሉት የእነስዬ ቡድን 6 አባላት በሁለት ተሽከርካሪዎች መጡ። አቶ ስዬ አብርሃ፣ አቶ አውአሎም ወልዱ፣ ወ/ሮ አረጋሽ አዳነ አረንጓዴ ቀለም በተቀባች ኮድ 3-55604 በሆነች ቶዮታ መኪና ከኋላ መቀመጫ ሆነው መቱ። የህወሓት ም/ሊቀመንበርና ከፍተኛ አመራር የነበሩት አቶ ተወልደ ወ/ማርያም፣ አቶ ዓለም ሰገድ ገ/አምላክ እና አቶ ሰለሞን ተስፋዬ (ጢቦ) ኮድ 2-64138 በሆነ የግል ተሽከርካሪ መጡ። ሰላምታ የሚሰጥ ወታደር ግራና ቀኝ ቀደም ቀደም የሚል አጃቢ አልነበረም። የመኪናውን በር ሮጦ የከፈተም የለም። የመጡት ሦስት ሦስት እየሆኑ ተጠጋግተው ተቀምጠው እንጂ ዘና ብለው አልነበረም። በሁለቱም መኪናዎች ውስጥ ከሹፌሮቹ ሌላ አንድ አንድ ሰው ነበር። ጠባቂ ይቅጠሩ ወይም ያቁሙባቸው የታወቀ ነገር የለም።</p>

<p>በፓርላማው ግቢ እንደገቡ እነስዬ በተለያየ አቅጣጫ እየሄዱ ከሰዎች ጋር ሰላምታ ይለዋወጡና የድጋፍ ድምፅ ይጠይቁ ነበር። አቶ ስዬ ከተቃዋሚዎች አባላት መሀከል ከአንዳንዶቹ ጋር ሲነጋገሩ ታይተዋል። ከአቶ ተወልደ በቀር በሁሉም ላይ ቀድሞ የነበረው ገጽታቸው ያለ አይመስልም። የመንፈስ ስብራት ዝቅ የማለት ስሜት ከፊታቸው ይነበባል።</p>

<p>2ኛው የሕዝብ ተወካዮች ም/ቤት 1ኛ ዓመት የሥራ ዘመን 22ኛ መደበኛ ስብሰባ የዕለቱ ዋነኛ አጀንዳዎች አራት ነበሩ። 1. የ2ኛው የሕዝብ ተወካዮች ም/ቤት 1ኛ ዓመት የሥራ ዘመን ከ18-21ኛ መደበኛ ስብሰባ ቃለ ጉባዔዎችን መርምሮ ማፅደቅ። 2. የሽያጭና የኤክሳይዝ ታክስ አዋጅን ለማሻሻል የወጣውን ረቂት አዋጅ 3. የነዳጅ ዋጋ ማረጋጊያ ፈንድ ለማቋቋም የወጣውን አዋጅ፣ 4. የፌዴራል የሥነ ምግባር እና የፀረ ሙስና ኮሚሽንን ለማቋቋም የወጣውን አዋጅ ምርምሮ ለዝርዝር ዕይታ በሚመለከታቸው ኮሚቴዎች መምራት 5. ሌሎች ጉዳዮች ካሉ ይላል።</p>

<p>አፈጉባዔው ሌሎች አጀንዳዎች ካሉ እንዲጠቆሙ ሲጠይቁ የህወሓት ማዕከላዊ ኮሚቴ ም/ሊቀመንበር የነበሩትና በፓርላማው ለወትሮው ከአቶ መለስ ጎን የሚቀመጡት አቶ ተወልደ በአጀንዳ ሊይዛቸው የሚገባ ጉዳይ መኖሩን ገለጹ። የአቶ ተወልደን የፓርላማ አጀንዳ ለማስያዝ የቀረበ ሀሳብ ሙሉ ቃል እንደሚከተለው ነው።</p>

<p>«እንዲያዝልን የምንፈልገው አንድ አጀንዳ አለ። እንደሚታወቀው በህወሓት ማዕከላዊ ኮሚቴ ውስጥ የተፈጠረ ችግር አለ። አንደኛው የህወሓት ማዕከላዊ ኮሚቴ አካል የመንግሥት ስልጣንን ተገን በማድረግ በኛ የምክር አባላነት መብት ላይ የተለያየ የመብት ረገጣዎች እያሳየ ነው የሚል አመለካከት አለ። ጽ/ቤታችንን የማሸግ ተግባር ተሰርቷል። ይህ ከሕግ ውጪ የተሰራ ነው ፓርላማው ሳያውቅ የፍርድ ቤት ትዕዛዝ ሳይገኝበት የተደረገ ሥራ ነው።»</p>

<p>«በተጨማሪ ሌሎች ሕገ መንግስታችንን የመጣስ ተግባሮች እያደረጉ ናቸው። የመንግስትን ስልጣን በተቆጣጠረው አካል ስለኛ የሚንሸራሸር የተለያየ ነገር አለ በመንግስት ሚዲያ እኛ መልስ ለመስጠት ህገ መንግሥታዊ መብት አለን። መንግስትም ይህንን መብታችንን ተጋፍቷል የሚል አመለካከት አለ። በተጨማሪ ስለእኛ በሰራዊቱ የሚነዛ ወሬ አለ። የአገር መከላከያ ሠራዊት ከፖለቲካዊ ድርጅቶች ነፃ ነው ይሁን እንጂ ህገመንግሥታችንን የሚያስቀምጠውን ነገር በመጣስ ስለእኛ የአንድ ወገን እይታ በሰራዊት ላይ እየተስፋፋ ያለ ሁኔታ ለ። በተጨማሪ እኛ ከትግራይ የተወከልን እንደመሆናችን መጠን አቶ ገብሩ አሥራትን ከትግራይ ክልል ፕሬዝዳንት የተወሰው እርምጃ ህገወጥና ሕገ መንግሥቱን የሚጥስ ነው የሚል አመለካከት አለን» በማለት አቋማቸው በአጀንዳነት እንዲያዝ ጠይቀዋል።</p>

<p>በፓርላማው አንድ በአጀንዳነት እንዲያዝ የቀረበን ሀሳብ ፓርላማው እንዲወያይበትና አጀንዳ ሆኖ እንዲያልፍ የም/ቤቱን አባላት 2/3ኛ ድምፅ ማግኘት አለበት። የእነ አቶ ተወልደ ሀሳብ ድምፅ ይሰጥበት በተባለው መሰረት «አጀንዳ ይሁን» ያሉ በዕለቱን በፓርላማው የተገኙትን 6ቱን ጨምሮ 21 ድምፅ ሲሆን ቀሪው «አጀንዳ እንዳይሆን» በመቃወሙ ም/ቤቱ ሀሳባቸውን እንደአጀንዳነት አልተቀበለም። እነአቶ ተወልደን የደገፉት 15 ድምፆች ከተቃዋሚ የፖለቲካ ፓርቲዎች የተገኘ እንጂ በም/ቤቱ ካሉ የትግራይ ወይም ከሌሎች የኢህአዴግ ተወካዮች አልነበረም።</p>

<p>ጠ/ሚ/ር መለስና ገነት ዘውዴን ጨምሮ በርካታ የኢህአዴግ ም/ቤት አባላት በፓርላማው አልተገኙም። አንዳንድ ወገኖች ከፓርላማው መከፈት በፊት ሁኔታዎችን በማመቻቸታቸው ውጤቱን ስለሚያውቁት ነው የሚል አስተያየት ይሰጣሉ።</p>

<p>የአዲስ አበባ ዩኒቨርስቲ ተማሪዎችን በተመለከተ በተጨማሪ አጀንዳነት እንዲያዝ ከአንድ በም/ቤቱ የህወሓት ተወካይ ሀሳብ ቀረበ። ተወካዩ ያቀረቡት ሀሳብ ፍሬ ነገር ለወደመው ንብረት ለጠፋው የሰው ህይወት መጠየቅ የሚገባቸው እንዲጠየቁ ም/ቤቱን ጠይቀዋል። የአዲስ አበባ ዩኒቨርስቲ ተማሪዎች ጉዳዩ እነስዬ በዕለቱ ከአንድ ድምፅ በስተቀር በሁሉም አጀንዳዎች ላይ ድምፅ ተዓቆ ያደረጉ ቢሆንም ተአቅቦቻቸውን ከጉዳይ የጣፈላቸው አልነበረም። ተዓቅቦ ብለው አፈጉባዔው ይጠይቃሉ ፊት ለፊት ያሉትን እነስዬን ግን አያዩም ነበር።</p>

<p>የአ/አ ዩኒቨርስቲ ተማሪዎች ጉዳይ በአጀንዳነት ከተያዘ በኋላ አፈ ጉባዔው ጉዳዩ ከም/ቤቱ ማህበራዊ ጉዳይ ኮሚቴ መቅረቡንና አስተያየት እንዲሰጥበት በጠየቁት መሰረት የም/ቤቱ የማህበራዊ ጉዳይ ቋሚ ኮሚቴ የተማሪዎቹ ማመልከቻ እንደደረሳቸው አቤቱታው ላይ ስምና ፊርማ ባይኖረውም ከሕግ ጉዳይ ቋሚ ኮሚቴ ጋር በመሆን በጥምር ለመመልከት ሰኞ ዕለት ስብሰባ መጠራቱንና አባላት ባለመሟላታቸው ረቡዕ ዕለትም ለሁለተኛ ጊዜ በተጠራው ስብሰባ ላይ የፌዴራሉ ፖሊስ ኮሚሽን ኮሚሽነርና የትምህርት ሚኒስትሯ ጉዳዩን እንዲያስረዱ ተጠብቀው የትምርህት ሚኒስትሯ ባለመገኘታቸው ሳይደረግ መቅረቡን ለም/ቤቱ አስረድተዋል።</p>

<p>ጉዳዩ በአጀንዳነት እንዲያዝ ከጠየቁት መሀከል የህወሓት ተወካይ የሆኑት የመዐሕድና የኢዴፓ አባላት ዘረፋ ሲያካሂዱ እናውቃለን ማጣራቱ ውስጥ ተቃዋሚ ፓርቲዎችና የሰብዓዊ መብት ተወካይ ነኝ የሚለው ኢሰመጉም በጉዳዩ መግባቱን ፖሊስ አረጋግጧል ብለዋል። እኝህ የሕወሓት ተወካይ በየንግግራቸው ከአቶ ስብሃት ነጋ ጋር ይመካከሩ እንደነበር ታይቷል።</p>

<p>በም/ቤቱ የመዐሕድ ተወካይ ሻለቃ አድማሱ የሕግ የበላይነት አለ እየተባለ በሕግ ሳይፈረድ ወንጀለኞች ናቸው መባሉን ተቃውመው አባላቸው ያለአግባብ ከየቤቶቻቸው ተለቅመው እንደተያዙ ኮሚቴውም ጉዳዩን እንዲያይልን ሲሉ ጠይቀዋል። የም/ቤቱ ቋሚ ኮሚቴዎች የአ/አ ዩኒቨርስቲ ተማሪዎችን ጉዳይ ም/ቤቱ በሚቀጥለው ሐሙስ ለሚደረገው ስብሰባ አጣርቶ እንዲያቀርብ ከተቻለ የተማሪዎችን ተወካይ እንዲያነጋግር ኃላፊነት ተሰጥቶታል። </p>

<p>በዕለቱ በአጀንዳነት ከቀረቡት ጉዳዮች በተጨማሪ ዶ/ር በየነ ጴጥሮስ በደቡብ የሚፈጽመውን ግፍ በማስረዳት ጉዳዩም በአጀንዳነት ይያዝልን ቢሉም አሁንም 2/3ኛ ድምፅ ሳያገኝ ቀርቷል። በዕለቱ ከእነ ስዬ ቡድን የተገኙት 6ቱ «የፌዴራል የሥነ ምግባር እና የፀረ ሙስና ኮሚሽንን ለማቋቋም የወጣውን ረቂቅ አዋጅ» ሲደግፉ በሌሎቹ ውሳኔ በሚጠይቅ ጉዳዮች ላይ ድምፅ ተዓቅቦ አድርገዋል።</p>

<p>ከእነስዬ ቡድን አቶ ሰለሞን ተስፋዬ (ጢሞ) ጋዜጠኞች አቶ ቢተው በላይ እና አቶ አብርሃ ካህሳይ ለምን በፓርላማው ስብሰባ እንዳልተገኙ ጠይቀዋቸው በሥራ ምክንያት አለመገኘታቸውን በአጭሩ ገልጸዋል። ወ/ሮ አረጋሽ አዳነ በበኩላቸው ተጠይቀው የትም እንዳልሄዱ አዲስ አበባ እንዳሉ ጭምር ጠቅሰዋል። አቶ ሰለሞን በፓርላማው ድጋፍ ያላገኘበትን ምክንያት እንዲገልጹ ተጠይቀው ቀጣዩስ ጥያቄያቸው ምን እንደሚሆን ለተጠየቁት ጥያቄ አሁን መናገር እንደማይፈልጉ ምላሽ ሰጥተዋል።</p>

<p>አፈጉባዔው ፓርላማው የዕለቱ ስብሰባውን ጨርሶ ከመበተኑ በፊት የኢህአዴግ ምክር ቤት አባላት ዛሬ በፓርላማው አዳራሽ በ9 ሰዓት ስብሰባ እንዳላቸው ገልጸዋል። የኦህዴድ አባላት ከዚህ እንዳትወጡ ተብለዋል። ትናንት የኦህዴድ አባላት በምን ጉዳይ ፓርላማ ቅሩ ተብለው እንደተነጋገሩ የሚታወቅ ነገር የለም። ዛሬም የኢህአዴግ ም/ቤት በምን ጉዳይ እንደሚሰበሰብ አይታወቅም።</p>

<p>እነተወልደ መኪና ውስጥ እንዳሉ ጋዜጠኞች በነገው ስብሰባ ላይ ይገኙ አይገኙ እንደሁ ካለፈው የኢህአዴግ ማዕከላዊ ኮሚቴ ስብስባ ጋር ሁኔታውን አያይዘው እንዲመለሱ ተጠይቀው እንደተናገሩት በዚህ ስብሰባ የመገኘት መብታችን የተጠበቀ ነው ሲሉ መልሰዋል። «ውህዳኑ» ትጥቅ ፈተናል። ስልክ ተቆርጦብናል። መኪናችንን ተቀምተናል ብለው ነበር። አቶ ተወልደ ባሉበት መኪና ውስጥ ከሹፌሩ ጐን አንድ ክላሽንኮቭ የታየ ሲሆን ሰዎቹ በጥበቃ ሥር ይሁኑ ለደህንነታቸው ሲባል አንድ ጠባቂ ተሰጥቷቸው ይሁን የታወቀ ነገር የለም።</p>

<p>ትላንት ፓርላማ ያልነበሩት በርካታዎቹ የኢህአዴግ ማዕከላዊ ኮሚቴ አባላት በአቶ መለስ መሪነት የጠቅላይ ሚኒስትር ጽ/ቤት በሚገኝበት ግቢ ባለው የስብሰባ አዳራሽ መሰብሰባቸውንና በዛሬው ስብሰባ ላይ እነስዬን ከፓርላማ አባልነታቸው ከማንሳታቸው በፊት ከኢህአዴግ ም/ቤት ለማሰናበት ጭምር የተወጠነ እንደሚሆን አንዳንድ ውስጥ አዋቂዎች ይናገራሉ።</p>

<p>በመጪው ሐሙስ ፓርላማው ሲሰበሰብ እነስዬ ቀደም ብለው ስጋታቸውን እንደገለጹት ከፓርላማ አባልነታቸው ለማስነሳት ይመከርባቸው ይሆን በሌላ ጉዳይ ይነጋገር የታወቀ ነገር የለም።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሚያዝያ 26 ቀን 1993</a></p>

</body>
</html>	
