<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ዩኒቨርስቲ እንዴት ሰነበተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ ዩኒቨርስቲ እንዴት ሰነበተ</h1>


<p>ማክሰኞ እና ረቡዕ፦ እያንዳንዱ የአ.አ ዩኒቨርስቲ ተማሪ አስፈላጊውን መስፈርት አሟልቶ ወደትምህርት ገበታው እንዲመለስ ሰኞ ምሽት ከት/ሚኒስቴር መግለጫ ተሰጥቷል። ነገር ግን ይ እቀረበው የትምህርት ጀምሩ ትዕዛዝ በህግ የሚፈለጉ ተማሪዎችን እንደማይመለከት ት/ሚኒስቴር አክሎ ገልጽውል። በእኝነሁ ሁለት ቀና በዩኒቨርስቲው መግቢያ በሮች አካባቢ ተማሪዎች ሰብሰብ ብለው ሲያወጉ ይታያሉ። እረፋዱ ላይ በየቤተሰቦቻቸውና ዘመዶቻቸው ቤት ተከተው የከረሙት እነኝህ ተማሪዎች በርከት እያሉ መመጣት ጀምረዋል። አመጣጣቸው የስጋትና የስለላ ዓይነት ነበር እንደግል መኖሪያ ቤታቸው ይቆጥሩት የነበረውን ግቢ የፈሩት ይመስላል። ወደውስጥ ከመግባታቸው በፊት በር ላይ የቆመን ሰው «ነገሩ እንዴት ነው?» በማለት ይጠይቃሉ።</p>

<p>ወደውስጥ ሲዘልቁ አለፍ አለፍ ብሎ በየግድግዳውና ግንቡ ላይ ተማሪዎች እንዲሞሉ የተዘጋጀውን ፎርም ናሙና ተለጥፎ ይታያል። በተማሪዎች መካከል የዕለቱ የመነጋገሪያ ርዕስ የነበረው ሰኞ ምሽት ከተማሪዎቹ ተወካይ አንዱ ፋሲል እሸቱ በኢትዮጵያ ቴሌቪዥን ስለተናገረ ንግግር ነበር። አብዛኞቹ ራሱን ለማዳን ሲል እንደከዳቸውና አሳልፎ እንደሰጣቸው ያወጋሉ። ከእነሱም መካከል ጋዜጠኛው እንደዚያ እያስፈራራው እንደዚያ ተዝናንቶ በመናገሩ ጐበዝ ነው ሲሉ ይደመጣሉ። ርዕሱ ከፋሲል ወደቀረበላቸው ፎርም ከዚያም ወደታሰሩ ተማሪዎች ይቀየራል። ፎርሙን በሚመለከት ሁሉም ላለመሙላት በውስጣቸው ወስነዋል።</p>

<p>መምህራን ደጐስ ያለ ክላሰር ታቅፈው በተመደበላቸው ቦታ ተቀምጠው የሚመዘገቡ ተማሪዎችን ይጠባበቃሉ። በአጠገባቸው ዝር የሚል ተማሪ አይታይም። አብዛኞቹ በዋናው በር መንገድ ላይ ፈሰዋል። በርካቶቹ እንደከዚህ ቀደሙ በነፃነት ሲነጋገሩ አይታዩም። ገልመጥ ማለትን ያበዛሉ። ሌላ ሰው አጠገባቸው ከቆመ ወሬ ይቀይራሉ። መነጋገር ያቆማሉ አሊያም ቦታ ይለውጣሉ። ለስራ ወደአካባቢው ሄዶ የነበረ አንድ ጋዜጠኛ ወዲያው ጨዋታቸውን ቀይረው ስለፈተና አቀራረብ መነጋገር መጀመራቸውን እየሳቀ አጫውቶኛል። ማንም ከጓደኛው በቀር ለሌላው አስተያየቱን ሃሳቡን አቋሙን ወዘተ አይገልጽም። «ጌታዬ ፋሲልም አልታመነ» ሲሉ ይደመጣሉ።</p>

<p>ሰኞ ከሰዓት በኋላ በዩኒቨርስቲው ተማሪ አልነበረም ማለት ይሻላል። ጥፋተኛና ተጠያቂ ነኝ በሚያስብለው ፎርም ላይ ላለመፈረም ወስነው ሹልክ ሹልክ እያሉ ወደየመጡበት ተበታተኑ። ማክሰኞ የታየው አዲስ ነገር ቢኖር ተማሪዎቹ ከሰኞው በርከት ብለው መታየታቸው ነበር ያለወትሮው በርላይ ጠበቅ ያለ ፍተሻ ይታያል። የግቢው ጥበቃ ፖሊሶች የተማሪዎችን ኪስና ቦርሳ እያረገፈገፉ ይፈትሻሉ። ስለታሰሩ ጓደኞቻቸው፣ ስልተደበደቡት፣ ስለተመለከቱት የሰሞኑ ግርግር ይወራል። በዚህ ዕለት ሰኞ የቀረበላቸውን ፎርም ባለመውሰዳቸው ተሻሽሏል ተብሎ ሌላ የተዘጋጀና እንዲያዩትም የተለጠፈ ሲሆን ተማሪው ይህን ለማንበብ እርስ በእርሱ ሲጋፋ ይታያል። ብዙዎቹ ሁኔታው እንዳስገረማቸው ከሁኔታቸው ለመረዳት ይቻላል። ተሻሻለ የተባለው ምን እንደሆነ አልገባቸውም። የቃላት ለውጥ መፍትሔ እንዳልሆነ ይናገራሉ። «በሕገወጥ ድርጊ ትተሳትፌያለሁ» የሚለውን አባባል የወደዱት አይመስሉም። እነኚህ ቃላት ምን ማለት እንደሆኑ ይብራራልን አሊያም ይውጣልን በሚል ማጉተምተም ጀምረዋል። ከሰዓት በኋላ ይህንን የሚያብራራ ዝርዝር በማስታወቂያ ሰሌዳ ላይ እንዲነበብ ሆነ። ሕገወጥ የሚለው ሚያዝያ 9 እና 10 ትምህርት ገበታችሁ ላይ ያለመገኘታችሁን የሚገልጽ በመሆኑ ፎርሙን እንድትሞሉ አደራ እንላለን የሚል ሃሳብ የሰፈረበት ነበር። ተማሪዎቹ የተዋጠላቸው አይመስሉ። የተማሪዎች ምግብ ቤት ትምህርት እስካልጀመሩ ድረስ የማይሰራ በመሆኑ ምግብ አልነበረም። ባለፈው ሳምንት ሻንጣቸውን ይዘው እንደወጡ ሁሉ በዚህ ሳምት እቃውን ይዞ የተመለሰ ተማሪ የለም። ከቀትር በኋላ አንድ አንድ እያሉ ግቢውን ለቀው መውጣት ጀመሩ።</p>

<p>አራት ኪሎ አካባቢ ምን እንደፈጠረ ሳይታወቅ ተማሪዎችና መንገደኞች ሲሯሯጡ ይታያል። ባለሱቆች እየተጣደፉ በርና መስኮቶቻቸውን ከረቸሙ። አንዳንዶች ተከፍተው ወዳገኙዋቸው ሱቆች ለመሸሸግ ቢሞክሩም ባለሱቆሹ እየገፈተሩ እስከማስወጣት ደረሱ። ሁለት ያህል ጥይት ከወደብርሃንና ሰላም ማተሚያ ድርጅት አካባቢ ተተኮሰ። በዚህ ጊዜ ቆሞ ምን እንደተፈጠረ ሲጠይቅ የነበረ ሁሉ እግሬ አውጭኝ ሩጫ ውስጥ ገባ። ግራ የተጋቡ፣ ወዴት እንደሚሄድ የተቸገራቸው ይታያሉ። ወዲያው ፖሊሶች በአካባቢው መታየት ጀመሩ፤ እነሱም ግር ያላቸው ይመስላሉ። የሚሮጠውን መንገደኛ እያስቆሙ ለመጠየቅ ቢሞክሩም ረብሻ ነው የሚል አጭር መልስ እየሰጠ ይፈተለካል። መነጋገሪያ ሬዲዮ የያዘ አንድ ፖሊስ አራት ኪሎ ዩኒቨርስቲ በር ላይ ከቆመ መኪና ውስጥ ወርዶ በር ላይ የቆመውን ጠባቂ ፖሊስ ምን እንደተከሰተ ጠየቀው። እኛም አልገባንም ሰው ግን ይሮጣል ሲል መለሰለት። አራት ኪሎ የተቀሰቀሰው ይህ ሁኔታ ወደፒያሣም ተሸጋገረ ከፒያሳ አካባቢ ይመጡ የነበሩ መኪኖችና መንገደኞች ፊታቸውን እያዞሩ ተመለሱ። አንዳንድ ወላጆች ህፃናት ልጆቻቸውን ከየት/ቤቱ ለማምጣት ስራቸውን ጥለው ወጡ። ፒያሳም ሱቆች መዘጋት ጀምረዋል።</p>

<p>በርካታ ፖሊሶችን የጫኑና ከኋላቸው መሳሪያ የተጠመደባቸው መኪኖች ከአራት ኪሎ ወደስድስት ኪሎ መመላለስ አበዙ። የአራት ኪሎና አምስት ኪሎ ፋኩሊቲዎችን ቃኝተው ሽቅብ በመውጣት በስድስት ኪሎ ዩኒቨርስቲ አልፈው ከወጡ በኋላ ዞረው ይመለሳሉ። የዩኒቨርስቲው በሮች ወለል ብለው ቢከፈቱም በጣም ከሚቆጠሩ ተማሪዎች በቀር የሚወጣም ሆነ የሚገባ አይታይም። ረቡዕ በዚህ ሁኔታ አልፎ ምሽት በኢትዮጵያ ቴሌቪዥን በአራት ኪሎ የተፈጠረው መሯሯጥ ያለምንም ምክንያት መሆኑንና ህብረተሰቡ ያለመሸበር በሰላም እንዲንቀሳቀስ ተነገረ።</p>

<p>ሐሙስ፦ ጠዋት 3:30 አካባቢ ታስረው በሰንዳፋ ፖሊስ ማሰልጠኛ የከረሙ ተማሪዎች በመኪና ተጭነው በሚማሩበት ግቢ ወረዱ። ይህ ሲሆን ግቢው ጭር ያለና ብዙም ተማሪዎች የማይታዩበት ነበር። የመጡት እየወረዱ ወደዶርም ግማሾቹም ከግቢው መውጣት ጀመሩ። በግምት ቁጥራቸው እስከ 3 መቶ ይገመታል ተጐሳቁለዋል። ከአቧራ ውስጥ የወጡ ይመስላሉ። ለሳምንት ያህል በላያቸው ላይ የቆየ ልብሳቸው አድፏል። አንዳንዶች በባዶ እግራቸው ስለከረሙ በጠጠር የተወጋና በጋለ አስፋልት የተቀቀለ እግራቸው አላራምድ ብሏቸዋል። ወደዶርም የሄዱት ሰውነታቸውን እየታጠቡ በየአቅጣጫው ተበታተኑ። ተማሪዎች ሰብሰብ ብለው ቢታዩ ከመካከላቸው አንዱ ቢያንስ ከእስር የወጣ መሆን አለበት። ከየቤታቸው በመምጣት ላይ ያሉት ከበዋቸው ስለከረሙበት ሁኔታ ይጠይቋቸዋል።</p>

<p>በዚህ ዕለት ምግብ የተዘጋጀ ቢሆንም ገብቶ ለመብላት ፎርም መሙላት ግድ ነው። ፎርሙን ሲሞሉ የመታወቂያ ካርዳቸው ላይ ምልክት ስለሚደረግ ይህ እየታየ ነበር ወደምግብ አዳራሽ የሚገባው። ጥቂት ተማሪዎች (ሴቶች ይበዙበታል) ምሳ ሰዓት ላይ ወደምግብ አዳራሽ ሲገቡ ተመልክቻለሁ። ከዩኒቨርስቲው በዚህ ዕለት ምንም የወጣ መግለጫም ሆነ ማስታወቂያ አልነበረም። ተማሪዎቹ ግቢውን ተሳልመው የመሄድ ያህል ነበር ሐሙስንም ያሳለፉት።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሚያዝያ 19 ቀን 1993</a></p>

</body>
</html>	
