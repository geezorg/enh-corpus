<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታው ም/ቤት የጦር መሳሪያ ማዕቀቡን እንዲያነሳ የቀረበለትን ጥያቄ በማዘግየቱ ኢትዮጵያ ተቃወመች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፀጥታው ም/ቤት የጦር መሳሪያ ማዕቀቡን እንዲያነሳ የቀረበለትን ጥያቄ በማዘግየቱ ኢትዮጵያ ተቃወመች</h2>


<p>የተባበሩት መንግሥታት ድርጅት የፀጥታው ም/ቤት በኢትዮጵያና በኤርትራ ላይ የጣለውን የጦር መሳሪያ ማዕቀብ እንዲያነሳ አሜሪካ ባቀረበችው ሃሳብ ላይ ተነጋግሮ እርምጃውን ለጊዜው አዘገየ።</p>

<p>የተመድ ቃል አቀባይ ከትላንት በስቲያ በሰጡት መግለጫ የምክር ቤቱ አባላት ውሳኔ ከማሳለፋቸው በፊት በቂ ጊዜ ወስደው ለመምከር መወሰናቸውን ገልፀዋል። የጦር መሣሪያ ማዕቀቡ ይነሳ ወይም አይነሳ ብሎ ምክር ቤቱ ድምፅ የሚሰጥበት ትክክለኛ ጊዜ አልታወቀም። አንዳንድ አገሮች ከወዲሁ ማዕቀቡን ለማንሳት ችኮላ አለ በሚል ቢቃወሙም ምክር ቤቱ በአሜሪካ መንግሥት የቀረበውን ሀሳብ ያፀድቃል ተብሎ ሰፊ ግምት ተሰጥቶ የነበረ ቢሆንም ጊዜውን ማራዘሙ ብዙዎችን አስገርሟል።</p>

<p>የአሜሪካና የኢትዮጵያ ባለሥልጣናት የማዕቀቡ መነሳት ሁለቱ አገሮች የተቀበሩ ፈንጂዎችን ለማፅዳት ከሌሎች አገሮች ዕርዳታ ለማግኘት ያስችላቸዋል ቢሉም የመንግሥታቱ ድርጅት ለዚህ ተግባር የሚውሉ መሳሪያዎችን እቀባው እንዳለ ሆኖ በተመድ ተቆጣጣሪነት ሊገኝ እንደሚችል ጠቅሰዋል።</p>

<p>ይህ በእንዲህ እንዳለ የኢትዮጵያ መንግሥት የመንግሥታቱ ድርጅት ማዕቀቡን ለማንሳት መዘግየቱን መቃወሙን የቢቢሲ ዘጋቢ ኒታ ባላ ከአዲስ አበባ ዘግባለች። በውጭ ጉዳይ ሚ/ር ከፍተኛ ባለሥልጣን የሆኑት አቶ የማነ ኪዳኔ (ጃማይካ) እንዳሉት የኢትዮጵያ መንግሥት በመንግሥታቱ ድርጅት ውሳኔ ቅሬታ እንደገባው ገልፀው አስቀድሞ ማዕቀቡ ያለአግብብ በመሆኑ አሁንም ያለምንም መዘግየት እንዲነሳ እንጠይቃለን ብለዋል። የማዕቀቡን መነሳት የምንፈልገው ተጨማሪ መሳሪያ ለመግዛት ሳይሆን መብታችንን ማስከበር ስላለብን ነው ሲሉ ባለሥልጣኑ መናገራቸውን ዘጋቢዋ አክላ ጠቅሳለች።</p>

<p>የመንግሥታቱ ድርጅት ባለፈው ምሽት ባደረገው ስብሰባ የአሜሪካንን ሀሳብ ውድቅ ማድረጉ አሜሪካንን አስገርሟል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ጥር 4 ቀን 1993</a></p>

</body>
</html>	
