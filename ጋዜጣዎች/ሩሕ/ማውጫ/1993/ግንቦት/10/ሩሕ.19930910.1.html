<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሰመጉ ቢሮ ትላንት ተፈተሸ፣ የፌዴራል ፖሊስ ኮሚሽነር ዛሬ ፍርድ ቤት ተጠርተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢሰመጉ ቢሮ ትላንት ተፈተሸ፣ የፌዴራል ፖሊስ ኮሚሽነር ዛሬ ፍርድ ቤት ተጠርተዋል</h1>


<p>የ71 ዓመቱ አዛውንት ፕ/ር መስፍን ወ/ማርያምና ዶ/ር ብርሃኑ ነጋ ዛሬ በድጋሚ ፍ/ቤት ይቀርባሉ እስከትላንት ሰባት ሰዓት ጠበቆቻቸው ሊያነጋግሯቸው ሞክረው አልተሳካላቸውም። ፖሊስ «ሁከት በማስነሳት» ጠርጥሬያቸዋለሁ ብሎ ከሚያዝያ 30 ቀን ጀምሮ በቁጥጥር ስር ያደረጋቸው ሁለቱ ምሁራን ባለፈው ረቡዕ ፍ/ቤት ቀርበው ጊዜ ቀጠሮ ተጠይቆባቸው እስከ ግንቦት 10 ቀን 1993 ዓ.ም በእስር ላይ እንዲቆዩና ዛሬ እንዲቀርቡ ፍ/ቤቱ አዟል።</p>

<p>ባለፈው ሐሙስ በፍ/ቤት ትዕዛዝ ተጀምሮ የነበረው የኢሰመጉ ቢሮ በፈታሽ እስከ ዓርብ የቀጠለ ሲሆን በፍተሻ ፖሊሶችና በኢሰመጉ መሀከል በተፈጠረው አለመግባባት ፍተሻው ተቋርጦ ትላንት በድጋሚ ቀጥሏል። ፍተሻው ባለፈው ሳምንት የተቋረጠው ፖሊስ ፍ/ቤት ያስፈልጋሉ ብሎ በዝርዝር ያስቀመጣቸውን ነገሮች ብቻ ከመፈተሽ ይልቅ ከ1984 ዓ.ም ጀምሮ ያለውን የኢሰመጉ ዶክመንቶች ጭምር ልፈትሽ በማለቱ ኢሰመጉ ለፍ/ቤት አመልክቶ ፍ/ቤቱ ዝርዝር ማብራሪያ ሰጥቶበት ፍተሻው እንዲቀጥል ማዘዙ አይዘነጋም።</p>

<p>በከፍተኛው ፍ/ቤት ፕሬዝዳንት ተፈርሞ የወጣው የፍተሻ ትዕዛዝ ላይ እንዲተሹ ተብለው የታዘዙት ዕቃዎች የቪዲዮ ካሴት፣ የቴፕ ካሴት፣ የኮምፒዮተር ዲስኬቶች፣ ፎቶግራፎች፣ በራሪ ወረቀቶች መጋቢት 30 ቀን 1993 ዓ.ም በተደረገው ስብሰባ የተያዘ ቃለ ጉባዔ እና መጋቢት 30 ቀን 1993 ዓ.ም በተደረገው ስብሰባ የቀረቡ ጥናታዊ ጹሑፎች መሆናቸውን ጠቅሰዋል። ሰኞ ዕለት የኢሰመጉ ቢሮ አባላት ፈታሾቹ ይመጣሉ ብለው ሲጠብቁ ቢውሉም ሳይመጡ ቀርተው ትላንት ተቋርጦ የነበረውን ፍተሻ መቀጠላቸውን ለማወቅ ተችሏል።</p>

<p>ትላንት የኢሰመጉን ጽ/ቤት ሲፈትሽ ፕ/ር መስፍን ወ/ማርያምም ከእስር ቤት በፖሊሶች ተይዘው የመጡ ሲሆን በፍተሻውም ፖሊስ ከሚያዝያ 1 ቀን 1993 ዓ.ም ጀምሮ የነበሩ የተለያዩ መዝገቦችን ካሴቶችን ይዘው ሄደዋል። በስፍራው ፖሊሶችን እንወስዳቸዋለን ካሉት ዶክመንቶች መሀከል ኢሰመጉ በተወሰኑት ላይ ባይስማማም፣ ፖሊሶቹ እየመዘገቡ መውሰዳቸውንና ሊወሰዱ አይገባቸውም የተባሉ አንዳንድ ዶክመንቶችን መተዋቸውን ከስፍራው የደረሰን ዘገባ ያመለክታል።</p>

<p>ከኢሰመጉ ቢሮ አካባቢ በተገኘው መረጃ መሰረት የተለያዩ አመልካቾች መዝገብ እና ለኢሰመጉ የተላኩ የተለያዩ ድርጅቶች መግለጫዎች ጭምር ተመዝግበው ወደማዕከላዊ መወሰዳቸውን ለማወቅ ችለናል። የፕ/ር መስፍን ጠበቃ ባለፉት ሁለት ቀናት ሊያገኙዋቸው ሞክረው እንዳልተሳካላቸውና ዛሬ ፍ/ቤት የሚቀርቡት አንዴም ጠበቃቸው ሳያማክሯቸው መሆኑን እነዚሁ ምንጮች ጠቁመዋል። በእነፕ/ር መስፍን ላይ ፖሊስ ተጨማሪ የጊዜ ቀጠሮ ቢጠይቅ ጠበቆቹ ለፍ/ቤቱ ተቃውሞ እንደሚያቀርቡ ከወዲሁ ግምታቸውን ሰጥተዋል።</p>

<p>በሌላ ዜና ኢዴፓ ለአራዳ ፍ/ቤት ባቀረበው ክስ የድርጅቱን አመራሮች ከሆኑት አቶ ልደቱ አያሌው እና አቶ ታምራት ታረቀኝን በተመለከተ የፌዴራል ፖሊስ ኮሚሽነር ጉዳዩን ቀርበው ለፍ/ቤት እንዲያስረዱ በአራዳ ፍ/ቤት 3ኛ እና 4ኛ የፍ/ብ/ችሎት ተጠርተዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ግንቦት 10 ቀን 1993</a></p>

</body>
</html>	
