<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጉዳያችሁ ከዩኒቨርስቲውና ከትምህርት ሚኒስቴር ወጥቶ በመንግሥት ተይዟል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ጉዳያችሁ ከዩኒቨርስቲውና ከትምህርት ሚኒስቴር ወጥቶ በመንግሥት ተይዟል»</h1>


<p>ትምህርት ያልጀመሩ የአአዩ ተማሪዎች ጊዜያዊ ተወካዮች ቀደም ሲል በአመራር ላይ የነበሩና አሁን ያሉበት የማይታወቅ ተማሪዎች ዋስትና ተሰጥቷቸው ወደዩኒቨርስቲው እንዲመለሱ ትምርህት ከመጀመራቸው በፊትም ይመለከተኛል ከሚል አካል ጋር ተሰባስበው ለመነጋገር ጥያቄ አቀረቡ።</p>

<p>ጥያቄውን ያቀረቡት ከትናንት በስቲያ ከዩኒቨርስቲው ሴኔት ጋር ባደረጉት ውይይት ሲሆን ሴኔቱ ጉዳዩ ከዩኒቨርስቲውና ከትምርህት ሚኒስቴር ወጥቶ በመንግሥት የተያዘ በመሆኑ ትምህርት ተማሩ ከማለት ሌላ ምንም ሊያደርግ እንደማይችሉ ገልፆላቸዋል። ተወካዮቹ ከስብሰባው በኋላ በስድስት ኪሎ ተሰባስበው ውጤቱን ይጠብቁ ለነበሩ ተማሪዎች እንደተናገሩት ሴኔቱ «ማንኛውንም ነገር እየተማራችሁ መጠየቅ ትችላላችሁ፤ ለመማርም ሆነ ላለመማር ውሳኔው የራሳችሁ ነው» የሚል ምላሽ እንደሰጣቸው ለተማሪዎቹ አሳውቀዋል።</p>

<p>በአሁኑ ሰዓት በዩኒቨርስቲው ትምህርት የተጀመረ ቢሆንም ባለፈው ሳምንት «እስከ ግንቦት 15/1993 ዓ.ም ድረስ የሚመለከተው አካል ምላሽ ሊሰጠን ይገባል አሊያ ግን አንገባም» በሚል በወሰኑት መሰረት በርካታ ተማሪዎች ትምህርት ያለመጀመራቸው ሲታወቅ አንዳንድ የክልል ተማሪዎችም ወደቤተሰቦቻቸው ሄደዋል። ረቡዕ ሴኔቱ በሰጠው ምላሽ ላይ ለመነጋገር በተሰበሰቡበት ጊዜ አብዛኞቹ ተማሪዎች ባነሱት ሃሳብ ግንቦት 15 ሁሉም ወደዩኒቨርስቲው ተጠቃለው ሲገቡ ተሰባስበን ማድረግ ያለብንን እንወስን ከዚያ በፊት ወደትምህርት አንመለስም ያሉ ሲኖሩ የተቀሩት ደግሞ በአሁኑ ሰዓት መማርም ያለመማርም አደጋ ስላለው የደማንለት ጥያቄ ሳይመለስ አንማርም ቢሉም ስብሰባ በማድረጋቸው ችግር እንዳይፈጠር በመስጋት ውሳኔ ላይ ሳይደርሱ ተበትነዋል።</p>

<p>ስማቸውን መግለጽ ያልፈለጉ አንዳንድ የዩኒቨርስቲው መምህራን አሁን ስላለው ሁኔታ ለሪፖርተራችን እንደገለፁት እስከትላንትናው ዕለት በአብዛኛው የመማሪያ ክፍሎች በጣት የሚቆጠሩ ተማሪዎች ብቻ የተገኙ ሲሆን ምንም ተማሪ የማይገኝባቸው ክፍሎች (በተለይም የመጀመሪያ ዓመት ተማሪዎች) በርካታ ናቸው። ከእነኚህ መምህራን ለመረዳት እንደተቻለው ምንም እንኳን መምህራኑ ተማሪዎቹ ያነሱት ጥያቄ ተገቢ መሆኑን ቢያምኑበትም ከተማሪዎቹ ጐን ለመቆም ችግር እንዳለባቸውና አቅም የላቸውም። ተማሪዎቹ ከእኛ የተሻለ ተሰባስበው ለመነጋገር አቅም ሲኖራቸው እኛ ግን እርስ በእርስ አንተማመንም» ሲሉ ተናግረዋል። መምህራኑ በውስጣቸው የመንግሥት ካድሬዎች የሚበዙ በመሆኑ ስለማንኛውም ጉዳይ በግልጽ የመወያየት ፍራቻ እንዳለባቸው ለመረዳት ተችሏል።</p>

<p>የአዲስ አበባ ዩኒቨርስቲ ተማሪዎች ለተወካዮች ም/ቤት ያቀረቡት ጥያቄ ተገቢ መሆኑንና ምላሽ እንዲሰጣቸው ጉዳዩን የሚመለከቱት አካላት የተስማሙበት መሆኑን በመገናኛ ብዙሃን መገለጹ ይታወሳል። ካለፈው ሳምንት መጨረሻ ጀምሮ ዩኒቨርስቲው ተማሪዎቹ ጥፋተኝነታቸውን አምነው እንዲፈርሙበት የተደረገው ፎርም ተመልሶላቸዋል። የዚህ ፎርም መሰረዝ ብዙዎችን ቢያስደስትም «የተነሳንላቸው መሰረታዊ ጥያቄዎች ገና ተግባራዊ ምላሽ አላገኝም» ሲሉ ይናገራሉ። ሰሞኑን በሁሉም ፋኩልቲዎች መግቢያ በር አካባቢ ማንኛውም አካባቢ ቆሞ እንዳይወራ የተከለከለ ሲሆን ይህንኑ የሚቆጣጠሩ ፖሊሶችም በር አካባቢ ተመድበው ይገኛሉ።</p>


<p class="align-center"><a href="/Gazettas/Ruh/info/Ruh.sera.html">ከሩሕ ግንቦት 10 ቀን 1993</a></p>

</body>
</html>	
