<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዬ ከሰባት ቤተሰቦቻቸው ጋር ፍ/ቤት ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስዬ ከሰባት ቤተሰቦቻቸው ጋር ፍ/ቤት ቀረቡ</h1>


<p>ትናንት ጠዋት የነስዬ አብርሃን የፍርድ ችሎት ለመከታተል የመጡት የተከሳሽ ቤተሰቦች ጋዜጠኞችና ሌሎችም ታዛቢዎች ከረፋዱ 4:50 በአራዳ ፍ/ቤት 1ኛ ችሎት ተገኝተው ነበር። በአካባቢው የፖሊሶች ሽርጉድ በተለየ መልኩ ይስተዋላል። ከ50 የማያንሱት ታዛቢዎች የችሎቱ መዘግየት የተለያየ ስሜት ፈጥሮባቸዋል። ከብዙ ደቂቃዎች ብክነት በኋላ ችሎቱ ልክ ከ5:35 ላይ ተሰየመ። በመጀመሪያ ወደችሎቱ የቀረቡት ተከሳሾች አቶ አሰፋ አብርሃ፣ አቶ ቢተው በላይ፣ አቶ አስመላሽ አብርሃ ነበሩ። ችሎቱ ሲጀመር የመሀል ዳኛዋ ተጠርጣሪዎቹ ተከሰው ስለቀረቡበት ጉዳይ ፖሊስ የገለጻላቸው መሆኑን ተጠየቁ። ተከሳሾቹ የተነገራቸው ጉዳይ እንደሌላ ገልጸው ዳኛዋ የክሱን ማመልከቻ ያቀርቡ ጀመር። በክሱ ላይ እንደተነበበው ተከሳሾቹ በደብረ ዘይት ዱቄት ፋብሪካ፣ በጣይቱ ሆቴል፣ በሐረር ማተሚያ፣ በጉለሌ ሳሙና፣ በአባይ መስክ በአዲስ ለስላሳ መጠጥ፣ በጊዮርጊስ ቢራ ድርጅቶች የሽያጭ ሂደት ላይ ከመንግስት ወደግል በተጭበረበረ መልኩ ሽያጭ እንዲካሄድ አድርገዋል በሚል በመጠርጠራቸው መሆኑን ገለፁ።</p>

<p>ተከሳሽ አቶ አሰፋ የቦርድ አባል ሆነው ለስድስት ዓመታት ያህል መስራታቸውን ገልጸው እኔ ከቦርድ ከገባሁ በኋላ ስራውን በጋራ የሰራነው መሆኑ የሚታወቅ ነው። በተለይ የተሰራ ጥፋት ካለ አልጠየቅም አልልም ሆኖም ግን የዋስትና መብቴ ተጠብቆ እየተንቀሳቀስኩ መሆን ይገባዋል ብለዋል። አቶ አሰፋ በነዚህ 10 ዓመታት ሀገሬንና መንግሥቴን በቅንነት አገልግያለሁ በሀሳብ በመለያየታችን አለቆቼ በጹሑፍ አሰናብተውኛል። ነገር ግን አሁን ከስድስት ወንድሞቼ ጋር እየተንገላታሁ ነው። በቦርድ ለተሰራው ሥራ የቦርድ አደረጃጀትና ተጠሪነት ለጠ/ሚኒስትር ነው። ቦርዱም የጠ/ሚ/ር አባላት ጽ/ቤት ያሉበት ነው ብለዋል። መርማሪው ለፍ/ቤቱ እንዳስታወቁት የክስ ሂደቱን ያልተነገራቸው ካለው ጊዜ መጣበብ የተነሳ ነው ብለዋል። ከዚህ በኋላም ማስረጃ ወደማሰባሰቡ እንደተገባ ለፍ/ቤቱ አስረድተዋል። መቶ አለቃ አሻግሬ አያሌው አቶ አሰፋ የፕራይቬታይዜሽን ቦርድ ሰብሳቢ በመሆናቸው የሽያጭ ሂደቱ ሕጉን ያልተከተለ ነው የሚል ጥርጣሬ እንዳለ ለፍ/ቤቱ አመልክተዋል።</p>

<p>ተከሳሽ አቶ ቢተውም አባል ስለሆኑ በውሳኔው ተሳታፊ መሆናቸውን መርማሪው ጠቁሞ በተለይ የጣይቱ ሆቴል የሽያጭ መነሻ ዋጋ አነስተኛ መሆኑ አጠራጣሪ መሆኑን አመልክቶ ጉዳዩን በተጨባጭ ማስረጃ ለማስደገፍ ፍ/ቤቱን ተጨማሪ የጊዜ ቀጠሮ ጠይቋል። ሌላው ተከሳሽ አቶ አስመላሽ ዞማ የተባለ ካምፓኒ ከአንድ ኤርትራዊ ግለሰብ ከአገር ሲባረሩ ባልታወቀ ሁኔታ ውክልና በመውሰድ ከዚያን በኋላ ውክልናውን በማስተላለፍ ድርጅቱ ከተሸጠም በኋላ በድርጅቱ ውስጥ ተቀጣሪ ሆነዋል። የጉሌላ ሳሙና ስራ አስኪያጅ ሆነው የተሾሙትም ከዚህ ድርጅት ሽያጭ ጋር በተያያዘ መልኩ ነው የሚል ጥርጣሬ እንዳለም መርማሪው ገልጿል። ተከሳሹ አቶ አስመላሽ ኤርትራዊ የተባለውን ቦታና ተገዛ የተባለውንም አላውቅም ብለዋል ጉዳዩ በዚህ ዓይነት መልኩ ከሄደ በኋላ ፍ/ቤቱ ማስረጃ አሰባስባለሁ ብሎ ፖሊስ በጠየቀው መሰረት ለዛሬ 8 ሰዓት ጉዳዩን በይደር አቆይቶታል።</p>

<p>በነአቶ ምህረተ አብ አብርሃ መዝገብ በሁለተኛው ጊዜ ወደችሎት የቀረቡት አቶ ምህረተ አብ አብርሃ፣ አቶ ፍስሃ አብርሃ፣ አቶ ስዬ አብርሃ እና ወ/ሮ አጀብ ነሽ ናቸው። ወ/ሮ አጀብነሽን ፖሊስ ሳያቀርባቸው ቀርቷል። ተከሳሾቹ የተከሰሱበት ጉዳይ ተገልፆላቸው እንደሆነ ተጠይቀው ያልተገለፃለቸው መሆኑን ከጠቆሙ በኋላ የመሀል ዳኛው የክሱን መዝገብ አንብበዋል። በክሱ መሰረት ተጠርጣሪዎች ከቦሌ ንግድ ባንክ ቅርንጫፍ ኃላፊዎች ጋር በመመሳጠር ገንዘብ ተበድረዋል፣ ከጣና ትራንስፖርት ጋር ሕገወጥ ውል ፈጽመዋል፣ ከኪቤአድ መስሪያ ቤት በወረዳ 21 ትበርህ የሚኖሩበትን ቤት አቶ ምህረተ አብ እንዲዛወሩበት በማድረጋቸው ፖሊስ ተጨማሪ ማስረጃ ለማሰባሰብ የጊዜ ቀጠሮ ጠይቋል።</p>

<p>አቶ ስዬ አብርሃ በዚህን ወቅት ረዘም ላሉ ደቂቃዎች የሚከተለውን ንግግር አቅርበዋል። «እኛ እዚህ የምንገላታው ወንጀል ሰርተን ሳይሆን በዘር ኃጢአት ነው። እኔና ቤተሰቦቼ ሰባታችንም ታጋዮች ነን። ይህ ሁሉ ዛሬ የሚደረግብን በዚህ በተፈጠረው የፖለቲካ ልዩነት ምክንያት ነው። ከአለቆቻችን ጋር ስለተጣላን ነው። ሌላ በደል የለብንም። እኔ ስዬ ሀብት የለኝም፤ ገንዘብ የለኝም፤ ቤሳ ቤስቲን የለኝም በሀገር ጉዳይ በሀገር ውሎ ከጠ/ሚሩ ጋር ተለያይቼያለሁ። ይኼ ነው ኃጢአቴ፣ ይኼ ነው ጥፋቴ አያ ጅቦ ሳታማሀኝ ብላኝ። ዛሬ ሻዕቢያ ተሸንፏል፤ ከእንግዲህ ብሞትም አይቆጨኝ። አሁን እዚህ ከአንድ አባት ከአንድ እናት የወጣን ሰባት ቤተሰቦች አለን። ጥፋት ካለኝ የፖለቲካ ነው። በሀገር ጉዳይ፣ በሀገር ፖለቲካ እየተንገላታሁ ነው። አሁን ፍ/ቤቱ ከፈቀደልኝ በዋስ ልለቀቅ። ከሀገሬ የትም አልሄድም፣ ሀገሬ ኢትዮጵያ ነች» ሲሉ ገልጸዋል። በዚህን ጊዜ የመሃል ዳኛው ከጉዳዩ ጋር የተያያዘ መከላከያቸውን ብቻ እንዲያቀርቡ ለአቶ ስየ አስረድተዋል።</p>

<p>የዚህ መዝገብ መርማሪ አቶ ስዬ በኤፈርት ኃላፊነታቸው ወቅት ኢፋም ለተባለ የወንድሞቻቸው ድርጅት ከጣና ትራንስፖርት አስር መኪኖች እንዲሸጥ ማድረጋቸውን ገልጿል። የግራ ዳኛው «አቶ ስዬ ከጣና ትራንስፖርት ጋር ምን ጉዳይ ያገናኛቸዋል?» ብለው ሲጠይቁ መርማሪው «አቶ ስዬ ጣና ትራንስፖርት የሚፈልገውን እንዲያሳኩለት ይኼንንን አከናውናል» የሚል ጥርጣሬ መኖሩን ጠቁሟል። ተጨማሪ መረጃ ለማሰባሰብ ግን ተጨማሪ የጊዜ ቀነ ቀጠሮ እንዲሰጥ ጠይቋል።</p>

<p>አቶ ስዬ ቀደም ሲል ያቀረጡትን ንግግር በመቀጠል «እኔ ለሀብት አልኖርም፣ ለገንዘብ አልኖርም፣ ሃብቴ ሰላሜና ስሜ ነው። ኤፈርት ተጠቅሷል እኔ ሥራ አስኪያጅ ነበርኩ የህወሓት ማዕከላዊ ኮሚቴ አባላት የቦርዱ አባላት ናቸው። እነሱ ናቸው ከሳሾቼ። ያጠፋሁት ካለም ብቻዬን የሰራሁት ስለሌለ ከእነሱ ጋር ነበር መጠየቅ የሚገባኝ። እኔ በአገር ጉዳይ ዛሬ ከእነሱ ተለያይቼያለሁ። አሁን የኢትዮጵያ ሉዓዊነት ሁላችንም በምንኮራበት መልኩ እንዲፈፀም አድርጌያለሁ። አሁንም ጥፋቴ የፖለቲካ አቋሜ ነው። አባቴ በደርግ ጊዜ ጉሊት ላይ ተገድሎ የመቀሌ ህዝብ ነው አጽሙን ያነሳው። ያኔ በቤተሰቤ ላይ ብዙ ስቃይ ደርሷል። አሁንም እንደቀድሞው እየደረሰ ነው። ቤተሰቦቼ እየተሰቃዩ ነው። ይኼ ቤተሰብ ስንት ጊዜ ይሰቃይ? አንዲት ህመምተኛ እህት አለችኝ እሷም ታስራ መጥታለች። አባቴም ተገድሏል። አሁን ያለችው ድሃ እናቴ ናት። የምትፈርዱብኝኝ ሁሉ እቀበለዋለሁ፣ እቀበለዋለሁ፣ ጥፋቴ ግን የፖለቲካ ነው» ብለዋል።</p>

<p>በመጨረሻም ፖሊስ ተጨማሪ መረጃ አሰባስባለሁ ባለው መሰረት ለዛሬ የጊዜ ቀጠሮ ተሰጥቷል። ከዚህ በኋላ የአቶ ስዬ እህት የወ/ት ትንቢት አብርሃ ጉዳይ ቀርቧል። የቀረበባቸው ክስም ለመድኃኒት አስተዳደር ቁጥጥር መምሪያ ሕገ ወጥ የድጋፍ ደብዳቤ አጽፈዋል፤ በሕገ ወጥ መንገድ የመንግሥት ቤት አግኝተዋል የሚል ሲሆን ፍ/ቤቱ ፖሊስ ያቀረበውን የተጨማሪ የጊዜ ቀጠሮ ሳይቀበለው ቀርቶ ተከሳሿን በዋስ እንዲሰናበቱ አድርጓል።</p>

<p>በእነኃይሉ ለገሰ መዝገብ የቀረቡት አቶ ሙሌታ ገ/መድህን፣ ሽፈራው ግራም (ፖሊስ በስህተት ነው የተጠቀሱት ብሏል) በለጠ አለማየሁ፣ ብርሃኑ ዲጀ፣ ሶፊያ አብርሃም፣ ደመላሽ አረጋ፣ ብርሃኑ ግደይ፣ ወ/ሮ የሺሀረግ ዘውዴ ከንግድ ባንክ፣ ከወንጂ ሸዋ ስኳር ፋብሪካ፣ ከመተሐራ ስኳር ፋብሪካ የቀረቡ ተከሳሾችና ሌሎችም ነጋዴዎች ነበሩ። በተከሳሾቹ ላይ የተነበበው ክስ ሕገወጥ ብድር ሰጥተዋል። ስልጣናቸውን መከታ በማድረግ አግባብ ያልሆነ ጥቅም አግኝተዋል የሚል ሲሆን እያንዳንዳቸው ተከሳሾች የመከላከያ ሀሳባቸውን አሰምተዋል። ፖሊስ በበኩሉ ተጨማሪ መረጃ ለማሰባሰብ የጊዜ ቀጠሮ ጠይቋል።</p>

<p>ከስታር ቢዝነስ ግሩፕ የተከሰሱት አምስት የድርጅቱ ሰራተኞች የኩባንያውን ጠበቃ አቶ ጥላዬን ይዘው የቀረቡ ሲሆን የፖሊስ መርማሪው ተከሳሾቹን ሕጋዊ ባልሆነ መልኩ ብድር ለማግኘታቸው ጥርጣሬ መኖሩን ገልጾ ተጨማሪ ማስረጃ ለማሰባሰብ የጊዜ ቀነ ቀጠሮ ጠይቋል። ጠበቃው አቶ ጥላዬ «ካምፓኒው እራሱ ነው ተከሳሹ ወይስ ሰው? ካምፓኒው ከሆነ የራሱ ስራ አስኪያጅ ስላለው አንድ ሰው መወከል ይችላል። የድርጅቱ ስራ መጐዳት አይኖርበትም በተለይም በተከሳሾቹ መኖሪያ ቤት አካባቢ ልዩ የፖሊሶች እንቅስቃሴ መኖሩ አግባብነት የለውም። ካምፓኒውም መታሸግ አይኖርበትም» ሲሉ ለፍ/ቤቱ አመልክተዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ግንቦት 24 ቀን 1993</a></p>

</body>
</html>	
