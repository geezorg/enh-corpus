<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ የጦር ምርኮኞች ወደሀገራቸው ሊመለሱ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ የጦር ምርኮኞች ወደሀገራቸው ሊመለሱ ነው ተባለ</h1>


<p>በኢትዮ ኤርትራ ጦርነት ወቅት ከሁለቱም ወገኖች የተማረኩ የጦር ምርኮኞች ወደ እናት ሀገራቸው ስለሚመለሱበት ሁኔታ አንዳንድ ቅድመ ዝግጅቶችን ማመቻቸት የአውሮፓ ኮሚሽን የልማትና ሰብዓዊ ተራድኦ ኮሚሽን ተግባር መሆኑ ተገለፀ።</p>

<p>የአውሮፓ ኮሚሽን የልማትና ሰብዓዊ ተራድዖ ኮሚሽነር ፖል ኒልሰን በኤርትራ የሶስት ቀናት የሥራ ጉብኝት ባደረጉበት ወቅት ለጋዜጠኞች በሰጡት መግለጫ ላይ እንደተመለከተው ኤርትራውያን ጦርነቱ ባስከተለው ጉዳት ኑሯቸውን እንደቀድሞው መምራት አልቻሉም፣ ይሁንና ምርኮኞቹ ወደየሀገራቸው ይመለሳሉ።</p>

<p>ከኢትዮ ኤርትራ ጦርነት ጀምሮ ኤርትራ በደረሰባት ሽንፈት በሀገሪቷ ያሉት ዜጐቿ ህይወታቸው የተመሰቃቀለና የተጎሳቆሉ መሆናቸውም ጨምረው ገልፀዋል። ጦርነቱ ጉዳት ካስከተለባቸው አካባቢዎች ውስጥ ምፅዋ አቅራቢያ የሚገኘውን አንድ መንደር ጎብኝተዋል።</p>

<p>ኤርትራውያኑ በየመጠለያ ካምፑ የሚኖሩት ኑሮ አስከፊ መሆኑን የጎበኙት እኚሁ ባለሥልጣን ሀሬና በተባለው የተፈናቃዮች ካምፕ ደግሞ ኑሯቸው ይበልጥ የተመሰቃቀለና በስጋት የተሞላ ነው ሲሉ ተናግረዋል። የአውሮፓ ኮሚሽን የልማትና ሰብዓዊ ተራድዖ ኮሚሽን ትብብር ወደፊትም ይቀጥላል ያሉት እኝሁ ኮሚሽነር ከሚደረጉ ዕርዳታዎች ውስጥ የሰላም አስጠባቂውን ምድብ ቦታ ፈንጂ ማፅዳትና በጦርነቱ ሳቢያ ከቤት ንብረታቸው የተፈናቀሉ ዜጎችን መርዳትና ህይወታቸውም ፈር ማስያዝ ይገኝበታል ብለዋል።</p>

<p>የአውሮፓ ኮሚሽን ከውዝግቡ ወዲህ ለኤርትራ መቶ ሰላሳ ሚሊዮን ናቅፋና 75 ሺህ ሜትሪክ ቶን የእህል እርዳታ መስጠቱን ኮሚሽነሩ ጠቅሰዋል። ፓል ኔልሰን በኤርትራ የሶስት ቀናት ጉብኝት ያደረጉ ሲሆን በኬንያ ኢትዮጵያና ጂቡቲም ቀደም ሲል ተመሳሳይ የሥራ ጉብኝት ማድረጋቸው ይታወሳል። እኝህ ግለሰብ አፍቃሪ ሻዕቢያ መሆናቸው ይታወሳል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ጥቅምት 3 ቀን 1993</a></p>

</body>
</html>	
