<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአፄ ኃይለሥላሴ አጽም በዋና ዋና ጎዳናዎች ዞሮ በክብር ያርፋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የአፄ ኃይለሥላሴ አጽም በዋና ዋና ጎዳናዎች ዞሮ በክብር ያርፋል»</h1>


<p>የግርማዊ ቀዳማዊ አፄ ኃይለሥላሴ አፅም ጥቅምት 26 ቀን 1993 በአዲስ አበባ ዋና ዋና ጎዳናዎች ዞሮ በቅድስት ሥላሴ ካቴድራል በክብር ያርፋል። የንጉሡ አፅም የካቲት 8 ቀን 1984 ዓ.ም በጊዜያዊነት ካረፈበት ከባዕታ ማርያም ተነስቶ ንጉሱ በሕይወት እያሉ ወደተሰራው የንጉሳውያን የመካነ መቃብር ስፍራ የሚዛወር መሆኑን ውስጥ አዋቂ ምንጮች ገልጼው ቀደም ብሎም ከጥቅምት 23 ጀምሮለ3 ተከታታይ ቀናት በየአድባራቱ ፀሎት ይደረጋል ብለዋል።</p>

<p>የንጉሱ አጽም በዕለቱ በመስቀል አደባባይ ከ1-2 ሰዓት ቆይታ የሚያደርግ ሲሆን በአዲስ አበባ ከተማ ዋና ዋና አደባባዮች በስነ ስርዓቱ ተካፋዮች ታጅቦ የሚዞር መሆኑን ምንጮቹ አስታውቀዋል።</p>

<p>የግርማዊ ቀዳማዊ ኃይለሥላሴ መታሰቢያ ድርጅት የንጉሱን አፅም ለማሳረፍ የሚደረገውን ሥነ ሥርዓት ለህዝብ ለማሳወቅ እያዘጋጀ ሲሆን በአሁኑ ወቅት ከውጭ ጉዳይ ሚ/ር ከቤተ ክህነት ተወካዮች ጋር በመንቀሳቀስ ላይ መሆኑን እነዚሁ ምንጮች ገልጸዋል።</p>

<p>መታሰቢያ ድርጅቱ ትላንት ለጋዜጦች ባሰራጨው ደብዳቤ የንጉሡ አፅም በክብር ከማረፉ በፊት በሚደረገው የፀሎት ሥነ ሥርዓት እና በተለይም የንጉሱ አፅም በሚያርፍበት ዕለት በመስቀል አደባባይና መካነ መቃብሩ በሚገኝበት መንበረ ፀባዖት ቅድስት ስላሴ ካቴድራል በመገኘት የሐዘኑ ተካፋይ እንዲሆን ህዝቡን ጠይቀዋል።</p>

<p>በዕለቱ ከንጉሳውያን ቤተሰቦች በተጨማሪ በርካታ ሕዝብ ከፍተኛ የመንግስት ባለሥልጣናት የልዩ ልዩ አገራት አምባሳደሮች ዲፕሎማቶች የአገር ውስጥና የውጭ አገር ጋዜጠኞች የአፍሪካ አንድነት ድርጅትና የመንግስታቱ ድርጅት ተወካዮች ይገኛሉ ተብሎ ይጠበቃል። በአሁኑ ወቅት በውጭ አገር የሚገኙ የንጉሳውያን ቤተሰቦች ወደአገር ውስጥ በመግባት ላይ መሆናቸውም ታውቋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ጥቅምት 10 ቀን 1993</a></p>

</body>
</html>	
