<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትናንት በአዋሣ የተካሄደው ስብሰባ በውዝግብ ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትናንት በአዋሣ የተካሄደው ስብሰባ በውዝግብ ተበተነ</h1>


<p>በትናትናው ዕለት በአዋሣ ከተማ 14ቱም ቀበሌዎች የሚገኙ ወላጆች ልጆቻቸውን እየያዙ ወደትምህርት ቤት እንዲመቱ የተደረገው ጥሪ ተግባራዊ ሳይሆን በተማሪዎች፣ በፖሊስና በመንግሥት አካላት መካከል ውዝግብ ተፈጥሮ ስብሰባው ያለ ውጤት ተበትኗል።</p>

<p>በአዋሣ አጠቃላይ ሁለተኛ ደረጃ ትምህርት ቤት ትናንት ሐሙስ ታህሣሥ 5 ቀን 1993 ዓ.ም በተካሄደው ተማሪዎችን ትምህርት የማስጀመር ውይይት ላይ ተማሪዎች ለደረሰባቸው ጉዳትና ህይወት መጥፋት ተጠያቂ አካል ሊኖር እንደሚገባና ለእነሱም ቀጣይ ሕይወት ዋስትና ሊሰጣቸው እንደሚገባ ላቀረቡት ጥያቄ ምላሽ ባለመገኘቱ ውይይቱ ውጤት አልባ ሆኗል።</p>

<p>ፖሊስ በተማሪዎቹ ላይ ያደረሰውን ጉዳት በተመለከተ ማን እንዳዘዘው ሲጠየቅ የትምህርት ቤት አስተዳደሮች ጥሪ ያቀረቡለት መሆኑን ቢገልፅም በወቅቱ ግን ምንም ዓይነት የፖሊስ እርዳታ እንዳልጠየቁና ፖሊስም በማን ታዞ እንደመጣ አለማወቃቸውን የትምህርት ቤት ኃላፊዎች ተናግረዋል።</p>

<p>ፖሊስ ተማሪዎች ንብረት ሊያወድሙ ነው በሚል ጥሪ የቀረበለት መሆኑንና በወቅቱም በአባላቶቹ ላይ የመቁሰል አደጋ ደርሶ መጐዳቱን ቢያመለክትም አንዳንድ ተማሪዎች የደረሰው አደጋ በተማሪዎች ላይ ያነጣጠረ በመሆኑ ተጠያቂው አካል ይለይልን ሲሉ ተቃውሞአቸውን ገልፀዋል። አንድ የመንግሥት ባለሥልጣን በወቅቱ ሌሎች ጉዳዮች እስኪጣሩ ድረስ ተማሪዎች ትምህርታቸውን እንዲቀጥሉ ጥሪ ቢያቀርቡም ተማሪዎቹ የሞቱት ትክክለኛቁጥር ይነገረን፣ ለደረሰብንም ጉዳት ተጠያቂው ማነው? በሚሉ በቀጣዩ የሕይወታቸው ዋስትና ዙሪያ ያቀረቡት ጥያቄ ምላሽ ሳያገኝ ባለሥልጣኑ ግቢውን ለቀው ወጥተዋል።</p>

<p>መምህራን በተማሪዎቹ ጉዳይ ላይ ፀጥታ ለማስከበር የዋስትና ፊርማቸውን እንዲያኖሩ ተጠይቀው እነሱን እንደማይመለከትና በጉዳዩም ላይ እጃቸውን ማስገባት እንደማይፈልጉ ገልፀዋል። ለአንድ ሳምንት በዘለቀው በዚሁ ተቃውሞ እስካሁን የሞቱት ቁጥር አምስት ሲሆን የፖሊስ አባላትን ጨምሮ የቆሰሉና በሆስፒታል እየተረዱ ያሉ ተማሪዎች እስከ ሃምሳ እንደሚደርሱ የደረሰን ጥቆማ አመልክቶ እስካሁን በከተማዋ ምንም ዓይነት ትምህርት እንደሌለና ወላጆችም ጥሪ ተደርጎላቸው መቅረታቸውን ለማወቅ ተችሏል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ታህሣሥ 6 ቀን 1993</a></p>

</body>
</html>	
