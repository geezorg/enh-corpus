<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ ከ700 በላይ የተቃዋሚ ዕጩዎች በደረሰባቸው ተፅዕኖ ከምርጫ ራሳቸውን አገለሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ ከ700 በላይ የተቃዋሚ ዕጩዎች በደረሰባቸው ተፅዕኖ ከምርጫ ራሳቸውን አገለሉ</h2>


<p>በአዲስ አበባ ከሰባት መቶ በላይ የመዐሕድ የምርጫ ዕጩ ተወዳዳሪዎች በደረሰባቸው ጫና ራሳቸውን ከምርጫ ማግለላቸውን ከድርጅቱ ጽ/ቤት የተገኘው መረጃ አመለከተ።</p>

<p>መዐሕድ በመጪው የወረዳና የቀበሌ ምርጫ በ24 ወረዳዎች እንዲወዳደሩ ካዘጋጃቸው 1400 ዕጩ አባላቱ መሀከል በተገለሉት ምትክ ድርጅቱ ሌሎች ተወዳዳሪዎችን እየተካ ቢሆንም ወከባና ተፅዕኖ አሁንም እንደቀጠለ መሆኑን መረጃው ጠቁሟል። ከታህሣሥ 16 ቀን 1993 ዓ.ም ጀምሮ የድጋፍ ፍሪማ በማሰባሰብ ላይ የነበሩትን ዕጩዎች ከምርጫ ለማደናቀፍ የገዢው ፓርቲ ካድሬዎች የመስተዳድር አካላትና ፖሊስ በተወዳዳሪዎች ቤት እየሄዱ በማስፈራራት በማሰርና ከስራ በማባረር በቀበሌ ቤት የሚኖሩትንም ከመኖሪያ እናወጣለን በማለት በፈጠሩት ጫና አባላቱ ከአቅም በላይ በሆነ ተፅዕኖ ከምርጫ እንደተገለሉ ከጽ/ቤቱ የተገኘው መረጃ ያብራራል።</p>

<p>በወረዳ 10 ቀበሌ 14 ውስት አንድ የመዐሕድ ዕጩን የመስተዳድር አካላት ጠርተው «ትገደላለህ መዐሕድ ወደፊት የሚመታ ድርጅት ስለሆነ አብረህ አትቁም» በሚል በሽብር ማስፈራራታቸውን መረጃው ጠቁሞ «ኢህአዴግ እንጂ መዐሕድ ጠመንጃ የለውም የሚጠብቃችሁን እወቁ እስከማለት እንደሚያስፈራሩ ገልጸዋል። በመስተዳድር አካላት ትዕዛዝ ያለበቂ ማስረጃ ፖሊስ በወገናዊነት ጠርቶ በወረዳ 12 ቀበሌ 02 የሚወዳደሩ የድርጅቱ ሁለት አባላትን አስሮ በምርጫ ቦርድ ትዕዛዝ ለጊዜው የተፈቱ ቢሆንም በወረዳ 10 ቀበሌ 14 አቶ የኋላሸት ንጉሴ የተባሉት የቀበሌ እጩ ተወዳዳሪ የሕዝብ ንብረት ከሆነውና ከሚሰሩበት የህዝብ ሱቅ ለመዐሕድ በመወዳደሩ ከሥራ የተባረረ መሆኑን የጽ/ቤቱ ምንጮች ጠቅሰው በወረዳ 19 የሚገኝ አንድ ተወዳዳሪንም የወረዳው ፖሊስ ትላንት መጥሪያ ሰጥቶ ጠርቶታል።</p>

<p>«መታወቂያ ካርድ የለህም የዜግነት ማረጋገጫ ከኢምግሬሽን አምጣ ኤርትራዊ ነህ» በማለት በርከት ያሉ የወረዳ ምርጫ አስፈጻሚዎች በወገናዊነት ዕጩዎችን በማዋከብ ላይ መሆናቸውን የጠቀሰው የጽ/ቤቱ መረጃ በወረዳ 13 ቀበሌ 15 የመዐሕድ ዕጩ ተወዳዳሪ የሆኑትን አቶ ጣሰውን ጭምር «ራስህን አውቀህ አግልል» ሲባሉ ባለመቀበላቸው ተከራይተው ከሚኖሩበት ቤት ለቀው እንዲወጡ የተወሰኑ ዕቃቸው ጭምር ደጅ እየወጣ እንደተጣለና ይህም ሲሆን ፖሊስ በስፍራው የነበረ ቢሆንም «የምታዘዘው በመስተዳድር አካላት ነው» በማለት ገለልተኛ እንዳልነበር በምሳሌነት ጠቅሰዋል።</p>

<p>ዜናው እስከተጠናከረበት ትላንት ዕኩለ ቀን ድረስ ከመዐሕድ ጽ/ቤት የተገኘው መረጃ እንደሚያመለክተው እየደረሰባቸው ባለው ተፅዕኖ ከምርጫ ራሳቸውን ለማግለል ዕጩዎች እየጠየቁ መሆኑን ጠቁሞ በተፅዕኞ 36 ሰዎች ለዕጩነት ከቀረቡበት ወረዳ 1 ቀበሌ 05 30 ያህሉ መልቀቃቸውንና ሁኔታውን ተቋቁመው የቀሩትም 6ቱ ከፍተኛ ማስፈራሪያ እየተሰጣቸው መሆኑን ምንጮቹ አብራርተዋል።</p>

<p>በዕጩዎች ቤት እየተዘዋወሩ ከሚደረገው ማስፈራሪያ አልፎ የመስተዳድር አካላት ተፅዕኖ በማየሉ በወረዳ 17 ቀበሌ 15 አንድ ዕጩ ያስፈረሙበትን ወረቀት ለማስረከብ ሲሄዱ ተደብድበው ያስፈረሙት ፊርማ ቢነጠቅም አባላቱ በምትኩ ድጋሚ ለማስፈረም መገደዳቸውን እና በወረዳ 13 ቀበሌ 08 አንድ ዕጩ በፖሊስ መታሰሩን ገልፀዋል። «ብዙዎቹ አባላት ተፅዕኖውን እየተቋቋሙ ለመቀጠል እየጠነከሩ ነው» ያሉት የመዐሕድ ምንጮች በወረዳ 9 የምርጫ ጣቢያ በጊዜው ማጣራት ሲገባቸው ሰርዘውና ደልዘው አንድ ድምፅ ይጎላል በምል ከምርጫ መመሪያ ውጭ በሆነ አሰራር ውድቅ ማድረጋቸውንም ከጽ/ቤቱ የተገኘ መረጃዎች አመልክተዋል።</p>

<p>የካድሬዎቹና የመስተዳድር አካላቱም ሆነ የገዢው ፓርቲ ወገናዊ የሆኑት ብዙዎቹ የምርጫ አስፈጻሚዎች የሚያደርጉት ማስፈራራት በቀጥታና በተዘዋዋሪ የሚያገኙትን ጥቅም ላለማጣት የሚያደርጉት መፍጨርጨር መሆኑን ለአባላት እያስረዳን ከለቀቁት ከሰባት መቶ በላይ የምርጫ ዕጩዎች መሀከል የተወሰኑት በመመለስ ላይ መሆናቸውንም ምንጮቹ ጠቅሰዋል።</p>

<p>ይህ በእንዲህ እንዳለ በምሥራቅ ሸዋ ዞን በወንጂ የኦሮሞ ብሔራዊ ኮንግረስ የወረዳና የቀበሌ ዕጩዎች የሰበሰቡትን ድምፅ አንቀበልም ከማለት አልፈው የፈራሚዎችን ስም እያነበቡ «ለተቃዋሚ በፈረማችሁ ላይ እርምጃ እንወስዳለን» በማለት እያስፈራሩ መሆናቸውን ከድርጅቱ ያገኘነው መረጃ ያመለክታል።</p>

<p>ዕጩዎችን ለማሰር በማሳደዳቸው ዕጩዎቹ ሸሽተው ከአካባቢያቸው ለመሸሽ መገደዳቸውን ኦብኮ ገልጿል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ታህሣሥ 27 ቀን 1993</a></p>

</body>
</html>	
