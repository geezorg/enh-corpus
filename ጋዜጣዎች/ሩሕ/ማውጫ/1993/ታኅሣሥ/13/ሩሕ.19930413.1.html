<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ መንግሥት ይወገድ ማለት የማያበራ ጦርነት ማምጣት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኤርትራ መንግሥት ይወገድ ማለት የማያበራ ጦርነት ማምጣት ነው»</h1>

<p class="align-right">ፕ/ት ኢሳያስ አፈወርቂ</p>


<p>የኢትዮጵያ መንግሥት የኤርትራ መንግሥት ካልተወገደ በማለት በሁለቱ ሕዝቦች መካከል አጥርን ለመፍጠር መሞከሩ የማያበራ ጦርነት ማምጣት ነው ሲሉ የኤርትራው ፕሬዝዳንት ኢሳያስ አፈወርቂ ተናገሩ።</p>

<p>ትላንት ከአገር ውስጥ ጋዜጠኞች ጋር በአልጄሪያ የተደረገውን ስምምነት አስመልክተው እንደገለጹት «መንግሥት በሕዝቦች መካከል ዘላለማዊ አጥር ሊፈጥር አይችልም። የበርሊን ግንብም ፈርሷል» ያሉት ፕ/ት ኢሳያስ መንግሥት ካልተወገደ ማለት ምክንያት መፈለግ ብቻ ነው ብለዋል። «መንግሥት የመቀየር የማንም ሌላ መብት አይደለም። በኤርትራ ያለው መንግሥት መወገድ አለበት የሚለውን ከኢትዮጵያ ሕዝብ አኳያ ስንመለከተው ተረጋግተህ በሰላም መኖር አትችልም ማለት ነው» ሲሉ ፕ/ት ኢሳያስ አፍወርቂ ለጋዜጠኞች ገልፀዋል። «መቋጫ መጨረሻ ወደሌለው ጦርነት መግባት ብቻ ነው» ካሉ በኋላ ምክንያት ያሉትን ሲጠቅሱ «የኢትዮጵያ መንግሥት ደስ የሚለው መንግሥት እስኪመጣ መንግስት ማስወገዱን ሥራው አድርጐ ከያዘው ዘላቂ ጦርነት ውስጥ ይገባል» ብለዋል።</p>

<p>በተያያዘ ዜና የኤርትራ ስትራቴጂካዊ ምርምር ቢሮ ኃላፎ ዶ/ር አህመድ ሐሰን ዳህሊ አልጀርስ ላይ የተደረሰው የሰላም ውል ለወያኔ ታላቅ ዲፕሎማሲያዊና ፖለቲካዊ ጥፊ ነው ሲሉ ባለፈው እሁድ ከቢቢሲ ሬዲዮ ጋር ባደረጉት ቃለ ምልልስ ገልጸዋል።</p>

<p>የኤርትራ ባለሥልጣን ለሬዲዮው በኢትዮጵያና በኤርትራ መካከል የተወጠነው ግጭት መንስዔ የአዲስ አበባ ሥርዓተ ዓለም አቀፍን የቅኝ ግዛት ውል ጥሶ አዲስ ካርታ ለማውጥኣት የኤርትራን ድንበር ወደግዛቱ ለማስገባት በመሞከሩ ምክንያት መሆኑን ተናግረዋል።</p>

<p>ስምምነቱ ኤርትራ ከመጀመሪያው ይዛ የቆየችውን አቋም የሚያንጸባርቅ ነው የሚሉት ኤርትራዊው ባለሥልጣን ዶ/ር አህመድ ድንበሩ የቅኝ ግዛትን ውል መሰረት አድርጐ መከለሉ ለኤርትራ ታላቅ ፖለቲካዊና ዲፕሎማሲያዊ ድል ነው ብለዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ታህሣሥ 13 ቀን 1993</a></p>

</body>
</html>	
