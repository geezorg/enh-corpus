<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የጠ/ሚ/ር መለስ ቡድን ካሸነፈ የተገደበ ዲሞክራሲና የተገደበ ካፒታሊዝም ሊያበቃለት ይችላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የጠ/ሚ/ር መለስ ቡድን ካሸነፈ የተገደበ ዲሞክራሲና የተገደበ ካፒታሊዝም ሊያበቃለት ይችላል»</h1>

<p class="align-right">ረዳት ፕ/ር መድሐኔ ታደሰ</p>


<p>የፓርቲ ሳይሆን የመንግሥት የበላይነት ከጠነከረና የጠ/ሚ/ር መለስ ቡድን ካሸነፈ የተገደበ ዲሞክራሲና የተገደበ ካፒታሊዝም የሚያበቃለት ይመስለኛል ሲሉ ረዳት ፕ/ር መድኃኔ ታደሰ ለሩሕ በሰጡት ቃለ ምልልስ ገለፁ።</p>

<p>ረዳት ፕ/ር መድሐኔ ታደሰ የታሪክ ባለሙያ፣ የአፍሪካ ግጭቶች ተመራማሪ፣ በሱዳንና በሶማሊያ እንዲሁም በኢትዮ ኤርትራ ግጭት ዙሪያ የተለያዩ ጥናቶችን ያከናወኑንና መጽሐፍ የፃፉ ናቸው። ቃለምልልሱን እነሆ፦</p>

<p>ሩሕ፦ የህወሓት ማዕከላዊ ኮሚቴ መከፋፈል በሽምግልና ተይዟል ይባላል። በሽምግልና ችግሩ ይፈታል ብለው ያስባሉ?</p>

<p>ረ/ፕ/ር መድሐኔ፦ የቤተሰብ ዓይነት ነገር ሆኖ በሽምግልና የሚፈታ አይደለም። ሽምግልና የሚሞክሩ ሰዎች አይጠፉም። ይኼ ሕወሓትን አለማወቅ ነው። ነገሩ በግለሰብ ወይም በጥቃቅን ጉዳይ አይደለም ጉዳዩ መሰረታዊ አለማዊና አገራዊ አይዲዮሎጂና የፖለቲካ መስመር ልዩነት የፈጤረው ግጭት ነው። ቀላል ፀብና ልዩነት አይደለም።</p>

<p>ሩሕ፦ልዩነቱ ምን ያህል ከባድ ነው?</p>

<p>ረ/ፕ/ር መድሐኔ፦ የኢትዮጵያ መንግሥት በምን መልኩ ይጓዝ ምን አቅም ይኑረው ምን ዓይነት አመራር ይኑረው የሚለው ወሳኝ ነገር ይመስለኛል። መንግሥትና ፓርቲ በኢትዮጵያ ውስጥ ከ1991 እ.ኤ.አ ወዲህ ችግር ነበረባቸው። ፓርቲው በጣም ጠንካራ ነው። መንግሥት ደግሞ የማስፈጸም አቅሙ እየተመናመነ ሄዷል። ፓርቲው ብዙ ስልጣን ብዙ ውሳነዎች በራሱ የሚያዝበት ሁኔታ አለ ይኼ ለመንግሥት መጠናከርም እንቅፋት ነበር። ስለዚህ በፓርቲው በመንግሥትና በአስፈጻሚ ክፍሉ መካከል የነበረው ፍትግያና ጭቅጭቅ እንዲሁም ቅራኔ የፈጠረው ነው የግጭቱ መንስዔ ፕራይቬታይዜሽኑ የኢኮኖሚ ለውጡ የኢኮኖሚ ግንባታው አልተቻለ። ፓርላማው ደካማ ነው። የመንግሥት መዋቅሮች ደካሞች ናቸው። ከዚህ አንፃር አንድ ነገር መደረግ ነበረበት። የፓርቲ ሰዎቹም አብዛኛዎቹ ያፈነገጡት ቡድን አባላት የራሳቸው ሚና ነበራቸው። ሥራ አስፈጻሚውን ጠቅላይ ሚኒስትሩም ውክልናው ለፓርላማው መሆን ሲገባው ለፓርቲው ነው። ሪፖርት የሚያቀርበውም ጥብቅ ክትትል የሚደረግበትም በፓርቲው ነው። ስለዚህ በዚህ መንገድ የፌዴራልና የዲሞክራሲያዊ አሰራር መገንባት አልተቻለም።</p>

<p>በቦናፓርቲዝም ደረጃ የተነሳው ነገር አንዱ ይኼ ነው። የቦናፓርቲዝም መገለጫ በሕዝብ ድጋፍ ወደሥልጣን መጥትው ወደአምባገነንነት መቀየር ብቻ ሳይሆን ከሕዝብ ውክልና ይልቅ ለፓርቲ ውክልና ቅድሚያና የበላይነት መስጠት ጭምር ነው። ከዲሞክራሲ አካሄድ ተለይተዋል ሲባል በዴሞክራስያዊ መንግሥት ትመራ ነበር ወይ ይህቺ አገር ብሎ መጠየቅ አንድ ነገር ነው። ብዙ እንቅፋቶች ነበሩበት። የክልል መንግስታትን እንደፈለጉ ሲያሽከረክሩ የነበሩ ከሕገ መንግሥት ውጪ መንግስታት መቀየር ማፍረስ ሲችሉ የነበሩ የፓርቲ ሹሞች ነበሩ። የፓርቲው ሚናና ሊገነባ የታሰበው ሥርዓት አብረው ሊሄድ አልቻለም። ዲሞክራሲያዊ ሥርዓትና ፌዴራሊዝም ጠንክሮ መውጣት አልቻለም። አሁን መለስ መንግሥትን ማጠናከር የሚፈልግ ይመስለኛል። የመንግሥትን የማስፈጸም ብቃት ለማጐልበት በፓርቲ በኩል የነበረው ከመጠን በላይ የሆነ ተጽዕኖ መቀነስ የፈለገ ይመስለኛል። ስለዚህ ቀላል ልዩነት አይደለም። ሉዓላዊነት በማስከበርና በአርበኝነት ጉዳይም ቀላል የሆነ መቃቃር አልተፈጠረም። ቢያንስ እርስ በርሳቸው እንዳይተማመኑ አድርጓቸዋል። በዚህ የተነሳ ሁለቱም ጐራዎች ገና ስብሰባውን ሲጀምሩ ላለመስማማት ተስማምተው የጀመሩት ነው ማለት ይቻላል። ለዚህም ነው በአንጃዎቹ ላይ መቀራረብ ያልተደረሰው ይሕ በሕወሓት ውስጥ አዲስ ነገር ነው። ስለዚህ ልዩነቱ ሰፊና በዚህ መልኩ የሚታይ ነው። ግለሰቦች ተወስደው የስልጣን ቅራኔው ወይም የኤርትራ ጉዳይ ብቻ አይደለም። በኤርትራ ጉዳይ ሰፊ ልዩነት መጠራጠርና አለመተማመን ተፈጥሮ ሊሆን ይችላል። ዋናው ምንጩ ግን እንዴት እንሂድ የሀገሪቱ አቅጣጫና የፓርቲ ሚና በኢትዮጵያ ኢኮኖሚ ዲሞክራሲያዊ ሥርዓትና ፌዴራላዊ የሆነ ሥርዓት እንዴት መገንባት ይቻላል? እንቅፋቶቹ እነማን ናቸው? በሚለው ላይ ፓርቲው በተቃራኒ ቦታ ላይ የቆመ ይመስለኛል። ስለዚህ ፓርቲው ከድሮ የአይዲይሎጂያዊ አስተሳሰብ ጋር በተያያዘ መልኩ አብዛኛዎቹ የፓርቲው ኃላፊዎች ስልጣናቸውን መቀነስ የፈለጉ አልመሰለኝም። ከመጠን በላይ ሲወስኑ ነበር። ይህ ደግሞ የተደላደለ ዲሞክራሲያዊ ሥርዓት ለመፍጠር እንቅፋት የሆነ ነበር። የኢትዮጵያ ዕጣ ወይ ሲስተም አልተዘረጋለት ወይ ሙሉ ለሙሉ በፓርቲው ስር አልሆነ መሐል ነው የዋዥቀው። ስለዚህ በብዙ መልኩ መታየት የሚችል ነው። ከዓለም ባንክና አይ ኤም ኤፍ ጋር በመተባበር ኢኮኖሚውን ሊበራላይዝድ ማድረግ አስቸጋሪ የነበረ ይመስለኛል። ምክንያቱም ጠ/ሚሩ በወሳኝ መልኩ በቅርብ ክትትል የተያዘው በፓርቲው ነው። ፓርቲው ደግሞ የራሱ የግራ የዲሞክራሲና የኢኮኖሚ አስተሳሰብ ተጽዕኖ የሰፈነበት ነው። ስለዚህ ወደፊት መራመድ አልተቻለም። ወደፊት ለመራመድ የግድ ይኼ ቅራኔና ግጭት መምጣት ነበረበት። ቁልፍ ችግሮች እንደማን ናቸው ተብለው መታየት ነበረባቸው። ችግሮቹን ደግሞ ማስወገድ ነበረባቸው። ይህ ሁኔታ ነው ችግር ያመጣው ምክያቱም ሁለቱም አሁን ትንታኔ ላይ አጀንዳ ሲባል አጀንዳው አይደለም ዋናው ጉዳይ ግን አጀንዳና አካሄድ ላይ ነው ከፍተኛ ርብርብ ያደረጉት ሁለቱም ኃይሎች አጀንዳው ሲቀረጽ ቁልፍ ችግር እነመለስ ያቀረቡት አምባገነንነትና ሙስና ከሆነ የቅልፉ ችግር ዋና ተዋናዮች መወገድ አለባቸው ማለት ነው። እነዛ ይኼ አጀንዳ በመጀመሪያ አጀንዳነት እንዲሄድ አይፈልጉም። ቁልፍ ችግር የሚሉት ተንበርካኪነትን ነው። በኢምፔሪያሊዝም መንበርከክ የድርጅቱን ስታርቴጂካዊ ዓላማና ርዕዮተ ዓለም መሸርሸር ነው የሚሉት የዚህ ቁልፍ ችግር ተዋናይ ደግሞ የመለስ ቡድን ስለሆነ መለስ መወገድ አለበት ማለት ነው። ስለሆነም አጀንዳውና አቀራረጹ የመጨረሻው ግቡን ያሳያል ለዚህ ይመስለኛል የተጣሉት። ስለዚህ በመለስ የቀረበው ችግር በአንደኝነት እንደቁልፍ ችግር ከሄደ በመጨረሻ ላይ ችግሩ መወገድ አለበት ነው የሚባለው።</p>

<p>ሩሕ፦ በአቶ መለስ የቀረበው አጀንዳ ጸድቆ ነው ጉባዔው የቀጠለው?</p>

<p>ረ/ፕ/ር መድሐኔ፦ አንደኛው አጀንዳ በማዕከላዊ ኮሚቴው በአብላጫው ድምጽ እነሱም እያሉ እኮ ነው የጸደቀው። ከዚያ በኋላ እነሱ ወጡ ማለት ነው። በኋላ ለምን እንደወጡ ቀደም ብዬ ካልኩት ጋር ነው የሚገናኘው የሚያመጣው ጦስ ይታወቃል። ድርጅቱ መቀየር አለበት ከተባለ ተበሳብሰናልና መታደስ አለብን እያለ ነው የመበስበስ አደጋ አለ። ይኽን የመበስበስ አደጋ መጥረግ አለብን ነው የሚለው። እነሱ ደግሞ የውስጣችን ችግር ተጋኗል ስለሆነም እርስ በእርሳችን መከፋፈል የለብንም። ትልቁ ችግራችን ለውጭ ተፅዕኖ መንበርከካችን ነው ይላሉ። ችግሩን ተንበርካኪነትና ውጫዊ ነው የሚሉት። ይህ ደግሞ ማንን ታርጌት እንደሚያደርግ ይታወቃል። ሉዓላዊነት፣ ብዙ አለመስራት፣ ለውጭ ተፅዕኖ መንበርከክ፣ ለኢምፔሪያሊዝም እጅ መስጠት የሚለውን እንደቁልፍ ችግር ለጉባዔ ማሳለፍ ነው የሚፈልጉት። ይህ ደግሞ የችግሩን ምንጭ ያመላክታል ማለት ነው።</p>

<p>ሩሕ፦ ከዚህ በኋላ ምን ይከሰታል ብለው ያስባሉ?</p>

<p>ረ/ፕ/ር መድሐኔ፦ በሕወሓት ውስጥ ቅራኔው ይቀጥላል። የተወሰነ የታማኝነት መከፋፈልም ያስከትላል። የኢትዮጵያ መንግሥት የማስፈጸም አቅሙ ሊጠነክርና ሊጐለብት ይችላል። በፍትህና በዲሞክራሲ ጥያቄዎች ላይ መሻሻል ሊመጣ ይችላል። ህወሓት ሲዳከም የፓርቲ መዋቅሩ በተወሰነ ደረጃ ሊዳከም ይችላል። ኢህአዴግ ደግሞ ሀገሪቱን አንድ በማድረግ ትልቅ ሚና ነበረው። የመንግሥት መዋቅሮች ፌዴራሊዝሙ ጠንክሮ ሳይሆን ፓርቲ በየክልሉ ስላለ ነበር እንደምሰሶ ሆኖ ያገለገለው። እንደምሶሶም ሆኖ በሌላ መልኩ ዲሞክራሲያዊ ሥርዓት እንዳይዘረጋም እንቅፋት ነበር የሆነው። ስለዚህ ምሶሰነቱ በተወሰነ ደረጃ ስለሚዳከም የፌዴራል ሥርዓቱ በደንብ ሳይዘረጋና ሳይጠናከር የፓርቲው መዋቅር መዳከሙ ለጊዜው በኢትዮጵያ ውስጥ ላለመረጋጋት የተወሰነ ክፍተት ሊፈጥር ይችል ይሆናል። ይኼ ሁለተኛው ነው። ከፍተኛ ፈተና ነው ስለዚህ መንግሥትና ሥርዓት በፍጥነት መጠናከር ያለበት ጉዳይ ነው።</p>

<p>ሩሕ፦ አሁን መንግሥትን የሚመራው ኢህአዴግ ነው። የኢህአዴግ መዳከም የመንግሥት መዳከም አይሆንም?</p>

<p>ረ/ፕ/ር መድሐኔ፦ አይደለም። የኢህአዴግ ሙሉ በሙሉ መዳከም አይደለም። ችግሩ እንደገዥ ፓርቲ ብቻ ሳይሆን እንደአስፈፃሚ አካል ሲንቀሳቀስ ነበር ማለት ነው። ለዘለቄታው መጠናከር ያለበት ግን አስፈፃሚው መንግሥት እንጂ ገዥው ፓርቲ መሆን የለበትም። የነፃ ኢክኖሚ፣ የዲሞክራሲ ሥርዓቱን ለመዘርጋት መንግሥት እራሱን ማጠናከር አለበት። ሽባ ሆኖ ነው የቆየው። የሥራአቱ የውስጥ አደጋ የሆነበት አንደኛው ምክንያት ይህነው ፓርቲው ከሚገባው በላይ ሄዷል። በሽግግሩ ወቅት ለማረጋጋት ተብሎ በኢትዮጵያ ክልሎች የአንድነት ምልክት ሆኖ መስራቱ ትልቅ ነገር ነው። ግን በሂደት ሚናውን እየቀነሰ ለመንግሥት ማስተላለፍ የነበረበትን ሥርዓት መዘርጋት ላይ ማተኮር ነበረበት።</p>

<p>የፓርቲው ሹሞችና የኢህአዴግ መዋቅር ግን አድራጊ፣ ፈጣሪ፣ ፈላጭ ቆራጭ ሆኖ ነው የቀጠለው። አሁን ችግሩና አደጋው ሥርዓቱ በደንብ ሳይደለደል የፓርቲው ሚና እየተዳከመ ነው። በዚህ ሁኔታ ለተወሰነ ጊዜ ክፍተት ይኖራል። አሁን መደረግ ያለበት የመንግስትን አቅም ማጠናከር ያንን ክፍተት ለመሙላት መሞከር ነው። በሦስተኛ ደረጃ አሁን ያለው መከፋፈል በመለስ ዙሪያ ላይ ማዕከል ያደረገ ስለሆነ የተሰባሰበ አመራሩን ሊጐዳው ይችላል። በኢህአዴግ የተለመደው ውሳኔ የሚወሰነው በአንድነትና በሙሉ መግባባት ነው። በግለሰብ ደረጃ አይደለም የሚወሰነው። ኮሌክቲቭ ነው ውሳኔው። አሁን ጠቅላይ ሚኒስትሩን ገትረው ይዘውት የነበሩ አካላት ሲወገዱ መለስን ማዕከል ያደረገ መሰባሰብ እየተፈጠረ ስለመጣ በተወሰነ ደረጃ ኮሌክቲቭ ሊደርሺፑን ሊጐዳው ይችላል። በአራተኛ ደረጃ መታየት ያለበት ከአሁን በኋላ በኢትዮጵያ ውስጥ ሙሉ ለሙሉ ነፃ ባይሆን እንኳን የመለስ ቡድን ካሸነፈ የተገደበ ዲሞክራሲና የተገደበ ካፒታሊዝም የሚያበቃለት ይመስለኛል። አንዱ የመለስ ቡድን የሚለው መሄድ አልቻልንም ችግሮ አሉብን መቀየር አለበት ነው ነው የሚለው። ያኛው ቡድን የሚለው ግን ዋናው የውስጥ ችግራችን ሳይሆን ከውጭ ጋር ያለን ግንኙነት ነው። ከግራ አስተሳሰቡ ጋር የተገናኘ ነው። እነሱ አሁን የሚሉት የካፒታሊዝምና የርዕዮተ ዓለም ልዩነት ሁሉንም ነገር ክፍት አድርገን ከቁጥጥራችን ውጭ ይሆናል የሚል ነው። አገሪቱም ከቁጥጥራችን ውጪ ትሆናለች። ምክንያቱም ሌሎች ኃይሎች ሊጠቀሙበት ይችላል። እኛ የማንቆጣጠረው ኢኮኖሚ ነጻነታችንን ይጐዳል የሚል እሳቤ ነው ያላቸው። ስለዚህ የስትራቴጂ ልዩነት እዚህ ላይ አለ ማለት ነው። ምን ያህል እንክፈተው? ምን ያህል ከውጪ ጣልቃ ገብነት ኢኮኖሚውን እንጠብቀው (ኢኮኖሚው ደግሞ ውሳኝ ነው ለፖለቲካው) የሚል አብዮታዊ ዲሞክራሲው ሙሉ በሙሉ መሸርሸር የለበትም። ዓላማችንን እንስታለን የሚል ሀሳብ ነው ያላቸው። ግን አሁን ሙሉ ለሙሉ መሸርሸር የለበትም ብለህ ልትሄደት የምትችል ሁኔታ ያለ አይመስለኝም። ምክንያቱም ወይ ማደግ ነው ያለብህ ወይ አታድግም። ስትራቴጂህን በልብህ ይዘህ የመጨረሻው ግን ዓላማህን ሳትቀይር አካሄድ ላይ ተለዋዋጭ እና ፍራግማቲቭ የመሆን ሁኔታ ሁኔታ ነው የሚጠይቀው። ስለዚህ እስከመጨረሻው እንግፋበት የሚል ይመስለኛል የመለስ ቡድን የካፒታሊዝሙን የኢንቨስትመንቱንና የኢኮኖሚ ነጻነቱን እስከመጨረሻው እንግፋው የሚል ይመስለኛል። እነሱ ደግሞ ሙሉ ለሙሉ መክፈት የለብንም ደረጃ በደረጃ ይሁን ነው የሚሉት። ስለዚህ ከግራ አስተሳሰቡ ከአብዮታዊ ዲክሞክራሲያዊ ጋር ሙሉ ለሙሉ ለመሄድ የሚፈልጉ አይመስለኝም። ይኼ ነው እንግዲህ በወሳኝ መልኩ እንፍታው በሚል ፓርቲው ጠንካራ ሆኖ እንዲቀጥል የሚፈልጉ ይመስለኛል። በኢትዮጵያ ውስጥ በፓርቲና በመንግሥት በዲሞክራሲ ጥያቄ አሁን የብዙሃኑ ፓርቲ የእነመለስ ቡድን አሸንፎ ከወጣ በዚህ መልኩ መሻሻል ይታያል። እነመለስ የሚያቀርቡት ይኼ ነገር ካልተሻሻለ ዲሞክራሲያዊ ሥርዓት አደጋ ላይ ይወድቋል። አገሪቱም በግጭትና በትርምስ ትበታተናለች ነው መድረክ ረግጠው ከሚወጡ ግን በውይይት ቢፈቱት ወይም ቢመለሱ የተሻለ ነበር። ግን የሚመለሱ አይመስልም። ያኛው ቡድን ትራዲሽናሊስት ነው። ይኼ የመለስ ቡድን ዳይናሚክ የመሆን ሁኔታ ይታያል። ትራዲሺናል ቤዛችንን ካጣነው ህወሓት መሆናችንን እናቋርጣለን። የሚል ስጋት አለው ያኛው ቡድን። ስለዚህ ትራዲሽናልና የግራ አስተሳሰባችንን አብዮታዊ ዲሞክራሲያዊ መሰረታችንን ሳንተው ለውጭ ተፅዕኖ በተለያየ ሲስተም እየሰራን እንሂድ ነው የሚለው። በዚህ ጉዳይ ከፓርቲው ውጪ በሁለቱም ወገኖች ሀሳብ ዙሪያ ሕዝቡ በግልጽ ሊነጋገርበትና ሐሳብ ሊሰጥበት ይገባል።</p>

<p>ሩሕ፦ ስለዚህ ይኼ የህወሓትን የአይዲዮሎጂ ለውጥ አያስከትልም ይላሉ?</p>

<p>ረ/ፕ/ር መድሐኔ፦ ሙሉ ለሙሉ ላይሆን ይችላል። ግን ይኼ ስትራቴጂያውን ነው መለስ ሞዲፋይ እያደረገ ያለው ወይስ ግቡን ነው? አይታወቅም። የመጨረሻው ግቡ ይኼ አብዮታዊ ዲሞክራሲያዊ አስተሳሰቡ ሊሆን ይችላል። ለሰፊው ህዝብ፣ ለጭቁኑ፣ ለገበሬው መጥቀም የሚለው ስትራቴጂ ላይ ግን ሙሉ በሙሉ መክፈት ይፈልጋል። እነሱ ደግሞ ስትራቴጂው ሞዲፋይ ከተደረገና ሙሉ ለሙሉ ሀገሪቱ ክፍት ከተደረገች ለውጭ ተጽዕኖና ለውጭ ገበያ ግባችንን እንተዋለን አቅጣጫችን ይቀየራል ነው የሚሉት። ከፍተኛ ልዩነት ነው ያለው። ግን እነሱ አፈንግጠው ባይወጡ ልዩነቱ መጥበብ ይችል ነበር። መጥበብ የማይችለው ግን ቅድም ባልኩህ ሁኔታ አጀንዳው እራሱ የድርጅቱ ባህሪና የህልውና ጉዳይ ጠቋሚ ስለሆነ ነው። አሁን መለስ ጠንካራ የሆነው መንግሥት መመስረት የሚፈልግ ይመስለኛል። (ኢህአዴግ ከጀርባው ሆኖ ማለት ነው) ኢህአዴግን የሚያሽከረክሩት የፓርቲ አካላት ከአይዲዮሎጂው የተነሳ እንቅፋት እየፈጠሩ ጐታች ሚና እየተጫወቱ ቆይተዋል ነው የሚለው ያ ቡድን። ብዙ ኢትዮጵያውያን አይተህ እንደሆነ ፍትህ የለም፣ ችግሮች አሉ ኢንቨስትመንቱን ማጠናከር አልተቻለም፣ ዲሞክራሲያዊ ሥርዓት መገንባት አልተቻለም፣ ይላሉ ምክናቱም ወሳኙ ማነው? ፓርቲው በጣም ጠንካራ ነው፣ ፓርላማው ደግሞ ዝም ብሎ ትርጉም የለሽ ሆኗል። ስለዚህ አሁን መለስ ለኢህአዴግ የሚያቀርበው ሪፖርት ነው የሚበዛው እንጂ ለፓርላማው አይደለም። የህዝብ ውክልናው ለፓርላማው ነው እንጂ ለፓርቲው አልነበረም።</p>

<p>ሩሕ፦ አሁን ከማዕከላዊ ኮሚቴ የተወገዱትን አባላት ለማግኘት እርስዎ ያደረጉት ሙከራ ነበር? በምን ሁኔታ ላይ እንደሚገኙ ያውቃሉ?</p>

<p>ረ/ፕ/ር መድሐኔ፦ የለም። ግን በቅርብ ርቀት ክትትል ስመለከተው እነሱ አሁንም የፖለቲካ እንቅስቃሴ የሚያደርጉ አይመስለኝም። በነጻ እየኖሩም ይመስለኛል። ሀሳባቸውን በነፃ ጋዜጣም በሌላውም እየገለፁ ነው። ሰፊ ከሆነ እንቅስቃሴ ግን የተገደቡ ይመስለኛል። ምክንያቱም እነሱም እራሳቸው እንቅስቃሴያችን ተገድቧል ግንኙነታችን ተዳክሟል እያሉ ነው። መንግሥት በወሰደው እርምጃ ማለት ነው። እነሱም አሁን ፈታኝ ሁኔታ ላይ ያሉ ይመስለኛል። ችግሩ ምንድነው በአንድ በኩል ወደህወሓት መድረክ ተመልሰው እንዳይሳተፉና በተሳትፎ እንዳይቀጥሉ ብዙ ነገር አምልጧቸው ሄዷል። አሁን መለስ ሁለት ሦስት እርምጃ ሄዷል ከአሁን በኋላ ተመልሰን ነፃ ውይይት አድርገን እናሸንፈዋለን የሚል ግምት ያላቸው አይመስለኝም። ይኼ ነው እንዳይመለሱ ትንሽ የሚከብዳቸው አሁን ባሉበት ከፍተኛ የፖለቲካ እንቅስቃሴ የሚያምኑበትን አቅጣጫ ይዘው ለሕዝቡ እንዳያስተዋውቁ የሕግና የአሰራር እንቅፋት ያለባቸው ይመስለኛል። ይኼ ለምንድነው ወይ አንጃ ሆነው በግልጽ መውጣት አለባቸው ወይ የራሳቸው ፓርቲ ማቋቋም ይኖርባቸዋል። አንድ ፓርቲ ውስጥ ሆነህ በተቃራኒ ጐራ ወደሚዲያና ሕዝቡ መቅረብ በኢትዮጵያ ውስጥ አልተለመደም። በወሳኝ መልኩ ግን ምን ማለት ይችላል። እነዚህ ሰዎች የተጐዱት እራሳቸው ባሳደጉትና በቀረፁት ሥርዓት ነው። እንግዲህ አሁን ስለሚዲያው ነፃ አለመሆን እየተወራ ነው። ሚዲያው ሌላው እንቅስቃሴ ለኢህአዴግና ለተቃዋሚዎች ተመሳሳይ ሜዳ ያልነበረው ኢህአዴግ እራሱ እንደፓርቲ ሙሉ ለሙሉ ተቆጣጥሮት ሲያራምድ የቆየ አካሄድ ነው። ሰዎቹ እራሳቸው በፈጠሩት ሥርዓት ተጠፍረዋል። ስለዚህ አሁን ችግሩን የሚያውቁት ይመስለኛል። ይህ ሁኔታ በኢትዮጵያ ዴሞክራሲያዊ ሥርዓት ለመመስረት ተችሏል ወይ? የሚለውን ጥያቄ ሊያስነሳ ችሏል። ግልጽ የወጣና ሰፊ ውይይት የሚያስፈልገውም በኢትዮጵያ ውስጥ ምን ያህል ዲሞክራሲያዊ ሥርዓት ነበር የሚለውም የገባቸው ይመስለኛል። ስለዚህ አሁን ወይ መመለስ አለባቸው፤ እንዳይመለሱ ደግሞ የከበዳቸው ነገር አለ ወይ ደግሞ ዲክሌር አርገው መውጣት ነው ያለባቸው መሀል ላይ መጫወት ነው ያስቸገራቸው ከህግም አንጻር ይኸው ነው። በተረፈ ግን ተቃውሟቸውን በመቀጠል ህወሓትን ፈተና ውስጥ የሚከቱት ይመስለኛል።</p>

<p>ሩሕ፦ የአቶ ሀሰን ሽፋ መመለስ በኢህአዴግ ውስጥ የሚያመጣው ለውጥ ይኖራል?</p>

<p>ረ/ፕ/ር መድሐኔ፦ ይኼ ብዙ ለውጥ የሚያመጣ አይደለም። ምክንያቱም በተወሰነ ደረጃ ይው ህወሓት ውስጥ ያለውን የቁጥር ብዛት ይጨምር ይሆናል። የራሱ የሆነ በተወሰነ የሞራል ድጋፍ ሊኖረው ይችላል። ከዚያ ውጭ ግን ጥሉን ሙሉ ለሙሉ ሊያበርደው የሚችል አይደለም።</p>


<p class="align-center"><a href="/Gazettas/Ruh/info/Ruh.sera.html">ከሩሕ መጋቢት 28 ቀን 1993</a></p>

</body>
</html>	
