<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮ-አሜሪካዊው ዓለምን አስጠነቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮ-አሜሪካዊው ዓለምን አስጠነቀቁ</h1>


<p>የአሜሪካን ዜግነት ያላቸውና በትግራይ ክልል ኢሮብ ተወላጅ የሆኑት ቄስ ተስፋ ማርያም ባራኪ የተባሉት መንግስት ሚያዚያ 5 ቀን የኢትዮጵያንና የኤርትራን የድንበር ግጭት አስመልክቶ የሚሰጠውን ውሳኔ በጦርነቱወቅት የመጀመሪያ ተጠቂ የነበሩትን የኢሮብ ተወላጆች ጥቅም ማስጠበቅ እንዳለበት አስጠነቀቁ።</p>

<p>ቄስ ተስፋማርያም በመላው የኢሮብ ተወላጆች ስም የሁለቱን አገሮች የድንበር ስምምነት ለሚመለከተው አካል በፃፉት ፅሁፍ ኢሮብ በማንኛውምየታሪክ ወቅት በኤርትራ ስም ሆና እንደማታውቅ አብራርተዋል።</p>

<p>የኢሮብ ተወላጆች ከዓለም አቀፉ ድርጅት ፍትሀዊ ውሳኔ ከመጠበቁም በላይ በጦርነቱና በወረራው ወቅት የኤርትራ ወታደሮች ላደረሱባቸው ሞራላዊ ኢኮኖሚያዊና የአካል ጉዳት ካሳ እንዲከፍላቸው ጠይቀዋል።</p>

<p>የተባበሩት መንግስታት ድርጅቶች ሆነ የፀጥታ ጥበቃ ድርጅት በሁለቱ አገሮች መሃከል ሰላማዊ ግንኙነት እንደገና ለመፍጠር የሚያደርጉትን ጥረት አድንቀው ከዚህም በኋላ ዘላቂ መፍትሄ ለማስገኘት ከተፈለገ ኢሮቦች ኢትዮጵያዊ ሆነው መቀጠል እንዳለባቸው ጠቁመዋል በዚህም መሰረት የተባበሩት መንግስታት ለይስሙላ የሚሆን የድንበር ማካለል ብቻ ለማድረግ መቸኮል እንደሌለብት አሳስበዋል።</p>

<p>የኢሮብ ህዝብ የቅርብ ጐረቤቱ ከሆነው ከኤርትራ ሕዝብ ጋር ተባብሮና ተፋቅሮ መኖር እንደሚፈልግ የጠቀሱት ቄስ ተስፋማሪያም በሁለቱ ህዝቦች መሃከል እርቅ መመስረት ቅድሚያ ሊሰጣቸው ከሚገቡ ጉዳዮች እንደሆነ ለዚህም የሁለቱ አገራት መንፈሳዊ መሪዎች የጀመሩት እንቅስቃሴ ተጠናክሮ መቀጠል እንዳለበትና ተቀባይነት ሊኖረውም እንደሚገባ አሳስበዋል።</p>

<p>በ1946 ዓ.ም በኢሮብ እንደተወለዱ የሚናገሩት ቄስ ተስፋማሪያም ባራኪ በሁለቱ አገሮች መሃከል ተደርጐ ከነበረው ጦርነት በኋላ ወደ አካባቢው በመሄድ ባደረጉት ጉብኝት ወራሪው የኤርትራ ጦር በአካባቢው ተወላጆች ላይ ያደረሰውን ጉዳት እንደተመለከቱና ቁጥራቸው ከ80 የሚበልጡ የአካባቢው ገበሬዎችም በወራሪው ወታደሮች መወሰዳቸውንና እስካሁን ያሉበት እንደማይታወቅ የአይን ምስክር መሆናቸውን ገልፀዋል። እንዲሁም በ80ዎቹ የእድሜ አጋማሽ ላይ የሚገኙት ወላጅ እናታቸው ንብረት በወረራው በኤርትራ ጦር እንደተወሰደና ቤታቸውም እንደፈረሰ፤ በአሁኑ ጊዜም በመቀሌ ተፈንቃዮች ካምፕ ከአንዲት የልጅ ልጃቸው ጋር እንደሚገኙ አስታውቀዋል።</p>


<p class="align-center"><a href="/Gazettas/Ruh/info/Ruh.sera.html">ከሩህ መጋቢት 27 ቀን 1994</a></p>

</body>
</html>	














