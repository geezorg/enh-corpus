<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአስመራ ውጥረት ነግሷል ! ኤርትራ ከኢሳያስ እስር ነፃ መውጣት አለባት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአስመራ ውጥረት ነግሷል ! ኤርትራ ከኢሳያስ እስር ነፃ መውጣት አለባት</h1>


<p>ሰሞኑን የኢሣያስ አፈወርቂ መንግስት ቁጥራቸው ወደ 80 የሚጠጉ በተለያዩ እርከን ላይ ያሉ የሻዕቢያ ፓርቲ አባላት እንዲሁም በተለያየ ሙያ ላይ የተሰማሩ ኤርትራውያን በቁጥጥር ስር የዋለ ሲሆን፤ በዚህ ሳምንት አጋማሽ ላይ በአክራይ በተባለው የአስመራ ከተማ ውስጥ ቤት ለቤት አሰሳና ፍተሻ ማድረጉን አንዳንድ የአስመራ ነዋሪዎችንም ለጥያቄ ትፈለጋላችሁ በማለት በቁጥጥር ስር በማዋሉ ከተማይቱ ከባድ ውጥረት መንገሱን የደረሰን ዜና አስታወቀ።</p>

<p>ይህ በእንዲህ እንዳለ የሻዕቢያ አመራር ኤርትራን ለውድመትና ለችግር ዳርጓል በማለት ተቃውሞ በማቅረባቸው ለእስር የተዳረጉ የሻዕቢያ ከፍተኛ አመራር አባላት ለፍርድ ይቀርብ ዘንድ አንዳንድ ዲፕሎማቲክ ኮሚኒቲ አባላት በኢሣያስ አፈወርቂ መንግስት ላይ ግፊት እያደረጉ ይገኛሉ ሲል የደረሰን ዜና ያስረዳል።</p>

<p>በአሁኑ ወቅት በኤርትራ ዋርሳ ይካአሎ የሚባለው በኢሣያስ አፈወርቂ መንግሥት ተግባራዊ እንዲሆን ተወስኖ በሙሉ ኃይሉ በመንቀሳቀስ ላይ ባለበት ዘመቻ ላይ ካልተሣተፉ በዜግነት የሚሰጣቸውን መብቶች ተጠቃሚ እንዳይሆኑ የተላለፈ ውሳኔ በመኖሩ በርካታ ኤርትራውያን ወደተለያዩ ጐረቤት ሀገሮች በመሰደድ ላይ እንደሚገኙ ወደ ጁቢቲና ወደ ኢትዮጵያ ግዛት ከሻዕቢያ ጥበቃ እያመለጡ ለመግባት እጃቸውን እየሰጡ እንደሆነ ተያይዞ የመጣው ዜና ይፋ አድርጓል።</p>

<p>በተያያዘ ዜና ኤርትራዊው ምሁር ዶክተር በረኸት ኃብተስላሴ በአባልነት ይገኙበታል የተባለው የኤርትራ ሕዝባዊ አርነት ግንባር ዴሞክራሲያዊ ፓርቲ የተሰኘ አዲስ ፓርቲ ከውጭ ሀገር የሚኖሩ ኤርትራውያንን በአባልነት የመመልመል ስራ እያካሄዱ ሲሆን በተለይ በአሜሪካ ከፍተኛ ድጋፍና አባላትም ለማግኘት እንደቻለ የደረሰን ዜና ያስረዳል።</p>

<p>የኤርትራ ሕዝባዊ መድረክ በሚል መጠሪያ በሚታወቀው ቡድን አማካይነት በዋሽንግተንና በሌሎች የአሜሪካ ከተሞች በመንቀሳቀስ በኤርትራውያን መካከል የሃሳብ ልውውጥ እንዲደረግ በአዘጋጃቸው ስብሰባዎች ላይ በርካታ በአሜሪካ የሚኖሩ ኤርትራውን ተካፋይ በመሆን የኢሣያስ አፈወርቂን አመራር እንዲጥል ጥሪ መቅረቡን ከአሜሪካ የደረሰን ዜና ያስረዳል።</p>

<p>በተለይ በዋሽንግተንና በአካባቢው በዚሁ መድረክ አማካይነት ሰሞኑን በተደረገ ውይይት ላይ የጥናት ፅሁፍ ያቀረቡት ዶክተር በረኽት ኃብተስላሴ እንዲሁም በናይጄሪያ የኤርትራ አምባሣደር የነበሩት አቶ አድሐኖም ገ/ማርያም እንዲሁም ዶክተር ታደሰ አረጋኸኝ ተገኝተው ስለኤርትራ ወቅታዊ ሁኔታ ሰፊ የሆነ ማብራሪያ ሰጥተዋል።</p>

<p>በወቅቱም ዶክተር በረኸት ኃብተስላሴ በአቀረቡት ጥናታዊ ፅሁፍ የኤርትራ ሕዝብ በኢሣያስ አፈወርቂ እስር ቤት ውስጥ የታሰረ ነው። ከኢሣያስ እስር ለመውጣት ሕዝቡ ለመብቱ እምቢኝ ብሎ መታገል ይኖርበታል። መብቱ ይህ ብቻ አይደለም በሀገሪቱ አጥጋቢ ለውጥ እስካልመጣ ድረስ ኤርትራ በመፈራረስ በአምባገነን አገዛዝ ውስጥ መቆየትዋ አይቀሬ በመሆኑ ሁሉም ለመብትና ለቀጣዩ ትውልድ ሕልውና ሲል ሊታገል እምቢ ብሎ መነሣት ይኖርበታል ብለዋል።</p>

<p>በአሁኑ ወቅት ተወደደም ተጠላም በኤርትራ ስርአቱ መቀየር አለበት ጉዳዩ የስርአት ለውጥ ጥያቄ እንጂ የሰዎች ከቦታ ቦታ ማቀያየር ማሾምና መሻር አይደለም ብለዋል። የቀድሞው አምባሣደር አድሃኖም ገ/ማርያም ለተሰብሳቢው ቀልብ በሳበ ገለፃቸው ላይ ሌላው ተናጋሪ ዶክተር ታደሰ አረጋኸን በበኩላቸው ኤርትራን መሪው ኢሣያስ አፈወርቂ ገድሎት ሬሣ ሳጥን ውስጥ ከቶ ሚስማር እስኪመታ ድረስ ልንጠብቀው አይገባም ከአሁኑ ሁላችንም ለነፃነት ስናደርገው እንደነበር የኢሣያስን የማፊያ አመራር ለማስወገድም መንቀሳቀስ ይኖርብናል ሲል ከ150-200 ተሰብሳቢ በተገኘበት ስብሰባ ላይ መናገራቸውን ከዋሽንግተን የደረሰን ዘገባ ያስረዳል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ጳጉሜ 1 ቀን 1994</a></p>

</body>
</html>	














