<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመዐሕድ ጋዜጣዊ መግለጫ ተደናቀፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመዐሕድ ጋዜጣዊ መግለጫ ተደናቀፈ</h1>


<p>ትናንት ከጧቱ አራት ሰዓት ላይ በኢየሩሳሌም ሆቴል ሊሰበሰብ አቅዶ የነበረው የእነ ቀኛዝማች ነቅአጥበብ በቀለ ቡድን ያልተፈቀደ ስብሰባ ነው ተብሎ በመሰረዙ በቀድሞ መዐሕድ አካባቢ ውጥረት እና ድንጋጤ መፍጠሩ ከስፍራው የተገኘው ዜና አመለከተ።</p>

<p>በጥሪው መሠረት ስብሰባው ላይ ለመገኘት አንዳንድ የቀድሞ መአሕድ አባላትና ደጋፊዎች በሥፍራው ቢገኙም ስብሰባው ሕጋዊ ፈቃድ ሳይኖረው ጥሪ በመደረጉ ግራ የተጋቡ እና በውጥረት የተደነጋገሩ መሆናቸውን ለመረዳት ተችሏል። ቀኛዝማች ነቅአጥበብም ስብሰባው ሳይፈቀድ በመቅረቱና በመቋረጡ የመደናገጥ ስሜት የታየባቸው ሲሆን አንዳንድ አባላትም ሊያጽናኑዋቸው በመሞከር ላይ እንደነበሩ ለማየት ተችሏል።</p>

<p>በእውቅ የሕክምና ጠቢብ በፕሮፌሰር አሥራተ ወልደየስ ፕሬዝዳንትነት ተቃዋሚ የፖለቲካ ድርጅት በመሆን ሲንቀሳቀስ የነበረው የመላው ዐማራ ሕዝብ ድርጅት (መዐሕድ) ፕሮፌሰር አሥራት ከዚህ ዓለም በሞት ሲለዩ ድርጅቱን በፕሬዚዳንትነት እንዲመሩ በቅርቡ የተመረጡት አቶ ኃይሉ ሻወል መሆናቸው ይታወቃል። በአገር ውስጥም ሆነ በውጭ መዐሕድ ለአንድነት እታገላለሁ እያለ በብሔር ስም መንቀሳቀሱ ተገቢ አይደለም በማለትና ሌሎችንም ድርጅታዊ ጥያቄዎች የተነሱ በመሆኑና ይህንንም የአባላት ድምጽ መነሻ በማድረግ በቅርቡ የተካሄደው የመዐህድ ሸንጐ በሙሉ ድምጽ ወሰንኩት ባለው መሠረት ስያሜው መዐሕድ መባሉ ቀርቶ "መኢአድ" (የመላው የኢትዮጵያ አንድነት ድርጅት) ተብሎ ወደ ሰፊ እንቅስቃሴ መሸጋገሩ ይታወሳል።</p>

<p>ከ10 ዓመት በፊት በፕሮፌሰር አሥራት ፕሬዝዳንትነት ሲንቀሳቀስ የነበረው መዐሕድ ፕሮፌሰር በሞት ከተለዩ በኋላ ቀኛዝማች ነቀአጥበብ በቀለ በተቀዳሚ ም/ፕሬዝዳንትነታቸው ድርጅቱን ሲመሩ ቆይተዋል።</p>

<p>የትናንቱን ስብሰባ ሂደት ለመከታተል የሩሕ ጋዜጣ ሪፖርተር ወደ መኢአድ ጽ/ቤት በመሄድ ከድርጅቱ ከፍተኛ አመራር አባል አንዱ የሆኑትን ሻለቃ ጌታቸው መንግስቴን ባነጋገረበት ወቅት ባለሥልጣኑ በተናገሩት ቃል "ቀኝአዝማች ነቅአጥበብ በቀለ ከሁለት ዐመት ተኩል በፊት ከነበራቸው የድርጅቱ ኃላፊነት ወርደው በተራ አባልነት የተቀመጡ ሰው መሆናቸውን እናውቃለን። ከኃላፊነታቸው የተነሱበትም ድርጅቱን የሚያዳክሙ በርካታ ሥራዎች ከመስራታቸው ባሻገር የድርጅቱ ገንዘብ አለአግባብ አባክነዋል የሚል ቅሬታ ተነስቶባቸው ጉዳዩም እየተጣራ ይገኛል" በማለት ካስረዱ በኋላ "ዋናው ነገር አዋጅ ቁጥር 46/85 በሚደነግገው መሠረት አንዱ ድርጅት የስም ለውጥ ቢያደርግ እስከ 6ወር ድረስ በሌላ በማንም ቢሆን ሊወሰድና በዚያ ስምም ለመጠራት እንደማያስችለው ያስቀምጣል። ታዲያ እኛ የአማራው ወኪል ነንና በመዐሕድ ስም እንታገልለታለን በማለት እነ ቀኝአዝማች አየተንቀሳቀሱበት ያለው አካሄድ ሕጋዊ መሠረት ያለው አይደለም" በማለት ገልጠዋል።</p>

<p>ሻለቃ ጌታቸው በመቀጠልም "በተጨማሪም በድርጅታችን ሕገ ደንብ ላይ እንደተቀመጠው አንድ በምክር ቤት አባልነት የተመረጠ ግለሰብ አቋም በም/ቤቱ ተቀባይነት ባያገኝና የኔ አቋም ትክክል ነው ብሎ ካመነ ሌሎች የም/ቤት አባላትን በማግባባትና በማሳመን በማስፈረም የምክር ቤት ስብሰባ እንዲደረግ አስጠርቶ አቋሙን በድጋሚ ማንፀባረቅ የሚችልበት ስርዓት ነው" ሲል አመልክተዋል።</p>

<p>ሻለቃ ጌታቸው በተጨማሪ በተናገሩት ቃል በኢየሩሳለም ሆቴል እነ ቀኛዝማች ጋዜጣዊ መግለጫ እንሰጣለን ባሉበት ወቅት መዐሕድ ወደ መኢአድ የተቀየረበትን ሁኔታ ለሕዝብ ለመግለጽ ጋዜጣዊ መግለጫ በጠራንበትም ወቅት ሆነ ከዚያ ቤት የመንግሥትና የገዥው ፓርቲ ጋዜጠኞች አልተገኙልንም ነበር። በዛሬ ስብሰባ ግን የቴሌቪዥን ጋዜጠኞች ሦስት ካሜራ ይዘው መምጣታቸው ፕሬሱን ትዝብት ላይ ጥሎታል። ካሉ በኋላ "ሌላው ደግሞ መዐሕድ ባወጣው መግለጫ ለነፃ ፕሬስ ጋዜጦኞች ስብሰባው የሚካሄድበት ሰዓት ከቀትር በኋላ ነው ማለቱ ብዙዎችን ግራ የሚያጋባ መሆኑንም ጭምር ሻለቃ ጌታቸው አስረድተዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከሩህ ነሐሴ 24 ቀን 1994</a></p>

</body>
</html>	














