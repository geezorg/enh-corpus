<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍ/ቤቱ የነአሰፋ አብርሃን ጉዳይ ተመለከተ አቶ አማረ አረጋዊ 500 ብር ተቀጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፍ/ቤቱ የነአሰፋ አብርሃን ጉዳይ ተመለከተ አቶ አማረ አረጋዊ 500 ብር ተቀጡ</h2>


<p>ትላንት ከጠቅላይ ፍ/ቤት ተከሳሾች እስከ ስምንት ሰዓት ከማረሚያ ቤቶች አልመጡም ነበር። ቀትር ላይ 30 የሚሆኑ ተከሳሾችና ጋዜጠኞች በጠቅላይ ፍ/ቤት ተገኝተው ነበር።</p>

<p>የፍርድ ሂደቱን የሚከታተሉት በመስኮት ተከሳሾችን አዩ። የቀድሞው ጠቅላይ ሚኒስትር አቶ ታምራት ላይኔ ከተከሳሾች ጋር አብረው አልታዩም።</p>

<p>ከቀኑ ስምንት ሰዓት ተኩል ላይ አምስቱ ዳኞች ገቡ። አሁን ትንሽ ፀጥታ ሰፈነ። ወዲያውኑ ደግሞ ስምንቱ ተከሳሾች ወደ ሳጥን ገቡ። ስምንቱ ተከሳሾች አሰፋ አብርሃ በሻህ አዝምቴ፣ ስዬ አብርሃ ምህረት አብ አብርሃ፣ ፍስሃ አብርሃ፣ ተምኒት አብርሃና ፍፁም ዘአብ አስገዶም ናቸው። ፍ/ቤት ለመቅረብ ያልቻሉት ደግሞ ፍጡር ዘአብ አብርሃ፣ ካህሳይ አባይና ዶ/ር አብዲ አህመድ ነበሩ።</p>

<p>እንደሚታወቀው የነአስፋው አብርሃን ክስ የሚያየው ችሎት ቀደም ሲል ጥር 14 ቀን 1994 ዓ.ም በዳኞች አለመሟላት ምክንያት ቀጠሮውን ለጥር 23 ቀን 1994 ዓ.ም ያዛወረ ሲሆን ጥር 14 ቀን 1994 ዓ.ም የቀድሞው ጠቅላይ ሚኒስትር አቶ ታምራት ላይኔ ባጋጠማቸው ህመም ከችሎት ቀርተው እንደነበር ይታወሳል። ትላንት በዋለው ችሎት ፍ/ቤቱ በሰባት ዳኞች አሥር ተከሳሾች ፍጡር ዘአብ፣ አሰገዶም፣ ካህሳይ አባይ እና ዶ/ር አብዲ አህመድን ከአገር ውጪ ያሉ በመሆናቸው በጋዜጣ እንዲጠሩልን ሲል ጠይቋል።</p>

<p>በእለቱ ተከሶሾች ሳጥን ውስጥ የነበሩት አቶ አብርሃ እጃቸውን አወጡና «ሁለት ጥያቄዎች አቅርቤ ነበር። 126 ሰነዶችና 56 ማስረጃዎች ቀርበዋል። ከ126 ሰነዶች ውስጥ አሰፋ ይሄን አደረገ የሚል የለም። እና ክሱ በዚህ መልክ ቢቀርብልኝ» አሉ።</p>

<p>ፍ/ቤት በእለቱ የሪፖርተር ጋዜጠኛ የአቶ አማረ አረጋዊን ጉዳይ ተመልክቶ ነበር። አቶ አማር በዳኛው ሲጠሩ ከተቀመጡበት ተነስተው ዳኛው ፊት ቀረቡ።</p>

<p>ዳኛው ባለፈው በዋና አዘጋጁ ላይ ክሱ የቀረበ ጊዜ የተነበበውን በከፊል ተናገሩ።</p>

<p>በሪፖርተር ጋዜጣ ታህሳስ 8 ቀን 1994 ዓ.ም «ዳኞች አተካራ ገጠሙ» በሚል ርዕስ የወጣውን ርዕስ የመሐል ዳኛ ከዚህ ቀደም ለቤቱ በንባብ አሰምተው እንደነበር ይታወሳል።</p>

<p>በዕለቱ ዳኞች በአጠቃላይ በጋዜጣው ላይ የተጻፈው ነገር እንደተባለው አይደለም ሲሉ ተናግረዋል። በዳኞች መካከል ተነስቷል የተባለውን አተካራ ያልነበረና አላስፈላጊ ነው በማለትም ሐሳባቸውን አጠናከረዋል።</p>

<p>ይህ አይነት ዘገባ ፍ/ቤትን የሚዳፈር መሆኑን የመሐል ዳኛው ገልጸው የተጻፈው ዜና ሕዝብ ወደ አልተፈለገ አቅጣጫ የሚመራ መሆኑን አክለው ተናግረዋል።</p>

<p>ዳኞቹ በሰጡት ውሳኔ ጋዜጣው ታህሣሥ 8 ቀን 1994 ዓ.ም አትሞ ባወጣው ዜና ፍ/ቤቱን የመዳፈር ድርጊት የፈጸመ ቢሆንም ድርጊቱ የተፈጸመው ከፍ/ቤት ውጪ በመሆኑ በወንጀለኛ መቅጫ አዋጅ ቁጥር 443 ንዑስ ቁጥር 2 መሠረት ዋና አዘጋጁ የ500 ብር ቅጣት እንዲከፍል ታዟል።</p>

<p>ይህን ውሳኔ በተመለከት የሪፖርተር ጋዜጣ ዋና አዘጋጅ አቶ አማር አረጋዊ ውሳኔውን አስመልክተው አስተያየት አልሰጡም።</p>

<p>ይሁንና እንዲከፍሉ የታዘዘውን ቅጣት ለመክፈል ተስማምተዋል።</p>

<p>በእለቱ ጠበቃ አበበ ወርቁና ከልካይ መሐሪ የተከሳሾችን የነአቶ አሰፋ አብርሃን ጉዳይ አስመልክቶ ያቀረቡት ነገር ነበር። ጠበቆቹ በተከሳሽ አሰፋ አብርሃ የቀድሞ መስሪያ ቤት የሚገኙት የተለያዩ ማስረጃዎችን ለማግኘት ያልቻሉ መሆናቸውን ለፍ/ቤቱ አስረድተዋል።</p>

<p>ከዚህ በተጨማሪ ጠበቆቹ በማረሚያ ቤት አካባቢ ያለባቸውን የወንበር ችግር እንዲፈታላቸው አያይዘው ጠይቀዋል።</p>

<p>የወንበሮቹን ችግር በተመለከተ ፍርድ ቤቱ ለተከሳሾች ጠበቆች አስፈላጊ ትብብር እንዲያደርግላቸው ጥያቄውን አቅርቧል።</p>

<p>ፍ/ቤቱም የተከሳሾችን መግለጫ ለመቀበልና ያልቀረቡትን ተከሳሾች ጉዳይ ለመመልከት ችሎቱ ለየካቲት 14 ቀን 1994 ዓ.ም ቀጠሮ በመያዝ ውሎውን አጠናቋል።</p>


<p class="align-center"><a href="/Gazettas/Ruh/info/Ruh.sera.html">ከሩህ ጥር 24 ቀን 1994</a></p>

</body>
</html>	














