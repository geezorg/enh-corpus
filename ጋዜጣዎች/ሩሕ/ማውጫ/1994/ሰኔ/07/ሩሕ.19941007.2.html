<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሣያስ በትግራይ እየተካሄደ ያለውን ሰፈራ በመቃወም ለኮፊ አናን አቤት አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሣያስ በትግራይ እየተካሄደ ያለውን ሰፈራ በመቃወም ለኮፊ አናን አቤት አሉ</h1>


<p>የኤርትራው ፕሬዝዳንት ኢሣያስ በትግራይ እየተካሄደ ያለውን ሰፈራ ተቃውመዋል። ፕሬዝዳንት ኢሣያስ ከሚስተር ኮፊ አናን ጋር በተወያዩበት ወቅት የኢትዮጵያ መንግስት ሰዎች ከግዛቱ እያመጣ በኤርትራ ሉአላዊ ግዛት ለማስፈር እየተዘጋጀ መሆኑን ማመልከታቸው ታውቋል። ይህ በእንዲህ እንዳለ የአዣንስ ፍራንስ ፕሬስ ዘገባ እንዳስታወቀው በባድመ ወረዳ በበጐ ፈቃደኝነት የሰፈሩ ከቀድሞ ቀያቸው ወደእዚህ ለማና ምቹ የእርሻ መሬት በማስተካከል ስራ በመስራት ላይ መሆናቸውን ገልፆአል። በበጐ ፈቃደኝነት ወደ ባድመ አካባቢ የሰፈሩ እነዚሁ 185 ገበሬዎች በሰሜን ምዕራብ ድንበር አካባቢ ባሉ ለምና ሰፊ ለሁለት አመታት ከፍተኛ የሆኑ ውጊያ የተካሄደባቸው በነበሩ መሬቶች ላይ መስፈራቸው ታውቋል።</p>

<p>የድንበር አካላዩ ኮሚሽን ሚያዝያ 5 ቀን በሰጠው ውሳኔ ላይ የባድመና የአካባቢው መሬቶች በግልፅ ለማን እንደተሰጡ አለማስቀመጡ አወዛጋቢ የሆኑ ጉዳዬች ማብራሪያ እንዲሰጠው የኢትዮጵያ መንግስት መጠየቁ አይዘነጋም።</p>

<p>የኤርትራው ፕሬዝዳንት ኢሣያስ አፈወርቂ የኢትዮጵያ መንግስት ሊያካሂደው ያሰበው የሰፈራ ፕሮግራም በኤርትራ ሉአላዊ ግዛት ሰዎቹን ለማስፈር ነው ሲሉ አቤት ያሉት በሮም በተካሄደው የአለም ምግብ ድርጅት አመታዊ ስብሰባ ላይ በተገኙበት ወቅት ከተመድ ዋና ፀሐፊ ጋር በአደረጉት ውይይት ወቅት እንደሆነ ለማወቅ ተችሏል።</p>

<p>በተያያዘ ዜና ከሸራሮ ሃያ ኪሎሜትር ርቀት ላይ የሚገኘው የመስከረም ኢንቨስትመት የተባለ የትልማ ቅርንጫፍ መስሪያ ቤት ሲያስተዳድረው የነበረው ከፍተኛ የእምነበረድ ክምችት የሚገኝበት ቦታ በድንበር አካላዩ ኮሚሽን ውሳኔ መሰረት ለኤርትራ ተሰጥቷል ሲሉ አንዳንድ በሰሜን አሜሪካ የሚኖሩ የትግራይ ተወላጆች ያሳወቁ ቢሆንም የጉዳዩን ትክክለኛነት ግን ለማረጋገጥ አልተቻለም።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሰኔ 7 ቀን 1994</a></p>

</body>
</html>	














