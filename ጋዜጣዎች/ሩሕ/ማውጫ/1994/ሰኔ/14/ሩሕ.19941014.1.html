<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የበዓሉ አስገዳዮች የሥራ ባልደረቦቹ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የበዓሉ አስገዳዮች የሥራ ባልደረቦቹ ናቸው</h1>


<p>ታዋቂው ደራሲና ጋዜጠኛ በዓሉ ግርማ "ኦሮማይ" በሚለው መጽሐፉ ምክንያት እንደተገደለ ይታወቃል። እስከዛሬም ድረስ የተለያዩ ማጣራት በቀይሽብር ወንጀለኞች ላይ እየተደረገ ቢሆንም የቀድሞውን ኰ/ል መንግሥቱን ጨምሮ የተለያዩ የደርግ ባለሥልጣናት በዓሉ የት እንደደረሰ አናውቅም ሲሉ ቆይተዋል።</p>

<p>ባለፈው ሕዳር 1994 ዓ.ም ጋዜጠኛ ገነት አየለ ከኰ/ል መንግስቱ ኃ/ማርያም ጋር ባደረገችው ቃለ ምልልስ ኰ/ሎ እንደገለጹት ከሆነ በዓሉን የሚያውቁት ከአብዮቱ በፊት እንደነበረና በዚያን ጊዜ የተማረ ለሀገሩ ተቆርቋሪና ቅን አሳቢ መሆኑን ገልጸው በማስታወቂያ ሚኒስቴር ውስጥ በወቅቱ በነበረው ቅጥ ያጣ ሥርዓት አልበኝነት ደህና ሰው ለማግኘት መቸገራቸውን በመግለጽ በዓሉ ግን ለቦታው ትክክለኛ ሰው በመሆኑ እንደመረጡት ይናገራሉ። አያይዘውም በዓሉ ኦሮማይን ሲጽፍ አስጠርተው የአንድን ሕዝብ ታሪክ እንደ ራስ የፈጠራ ሥራ አድርጐ ማቅረብ ትክክል አለመሆኑን እንዳስረዱትና በተጨማሪም የዚያ ሁሉ ኢትዮጵያዊ ደም የፈሰሰበት የቀይኮከብ ዘመቻ ፍጻሜው ሳይታይ ይህንን መጻፉ እንዳሳዘናቸው በገለጹለት ጊዜ በዓሉ ጥፋተኛ መሆኑን አምኖ ይቅርታ ጠይቆኛል። ከዚህም በመነሳት ያለውን የሀገር ፍቅር ከግምት ውስጥ በማስገባት ይቅርታ እንዳደረጉለትገልጸው ከትንሽ ጊዜ በኋላ የሥራ መልቀቂያ ጠይቆ እንደተፈቀደለት ገልጸው ትንሽ ቆይቶም ጠፋ የሚል ወሬ እንደሰሙ ይገልጻሉ።</p>

<p>በአንጻሩ ደግሞ በኰ/ሎ የአገዛዝ ዘመን የደህንነት ኃላፊ የነበሩት ኰ/ል ተስፋዬ ወ/ሥላሴ በዓሉ ሊቀመንበሩ ጥርስ ነክሰውብኛል ብሎ እንደነገራቸውና በመንግሥቱ ገመቹ አማላጅነት ሊቀመንበሩን እንዳማለዱት ጠቅሰው በበዓሉ አካባቢ የነበሩ ምቀኞች የኰ/ሉን ሐሳብ ለማስለወጥ በኦሮማይ ውስጥ የተጠቀሱትን ገጸ ባሕርያት ከባለሥልጣኖች ጋር እያዛመዱ እንዲሁም ኦሮማይ ማለት አበቃ፣ አከተመ ማለት መሆኑን በመግለጽ ሐሳባቸውን እንዳስቀየሩዋቸው ይገልጻሉ። እንደውም በአንድ ወቅት ጋዜጠኛ ሙሉጌታ ሉሌ መንግሥቱ በኦሮማይ ጉዳይ ጠርተው እንዳነጋገሩትና እንደገለጸላቸው እሳቸውም በንዴት ለምን ትነግረኛለህ እንዳሉት ገልጸው በበዓሉ ሞት ላይ ምን አልባት የሥራ ባልደረቦቹና የቅርብ ወዳጆቹ እጅ ሳይኖርበት አይቀርም የሚል ሐሳብ እንዳላቸው ገልጸዋል።</p>

<p>ጋዜጠኛ ሙሉጌታ ሉሌ ለኰ/ል መንግሥቱ የኦሮማይን ትንተና በምን መልኩ እንደሰጣቸው ባይታወቅም የኰ/ሉ የሥልጣን ዘመን ካበቃ በኋላ "አጥፍቶ መጥፋት" የሚል የኰ/ሉን አገዛዝ ዘግናኝነት የሚያሳይ መጽሀፍ ጽፈው ለሕትመት እንዳበቁ ይታወቃል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሰኔ 14 ቀን 1994</a></p>

</body>
</html>	














