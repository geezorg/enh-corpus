<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ አበባ ዩኒቨርስቲ ምሁራን በኢትዮጵያዊነታችን እንጂ በብሔራችን መመዘናችን ያብቃ ሲሉ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲስ አበባ ዩኒቨርስቲ ምሁራን በኢትዮጵያዊነታችን እንጂ በብሔራችን መመዘናችን ያብቃ ሲሉ ጠየቁ</h2>


<p>ዛሬ አምስተኛ ቀኑን የያዘውና በቀድሞው የኢሠፓ ጉባዔ አዳራሽ በጠ/ሚ/ር መለስ ዜናዊ ሰብሳቢነትና አወያይነት በመካሄድ ላይ ያለው የአዲስ አበባ ዩኒቨርሲትና የከፍተኛ ትምህርት ተቋማት መምህራን በሕገ መንግሥቱ አንቀጽ 39 ላይ የሰፈረውን የራስን ዕድል በራስ መወሰን እስከመገንጠል የሚለውን መርህ በሕገ መንግሥቱ ላይ መቀመጡ ለሀገሪቱ አንድነት የማይበጅ እንደሆነ በመግለጽ ተቃወሙት።</p>

<p>በተለያዩ ርዕሶች ላይ እየተካሄደ ባለው በዚህ ውይይት ላይ የተገኙት ስማቸው እንዲገለጽ ያልፈለጉት የአዲስ አበባ ዩኒቨርስቲ መምህር ለሩሕ ጋዜጣ በሰጡት አስተያየት ኢህአዴግ እንዲሁም መንግሥት እንደተለመደው ተጨፈኑና ላሞኛችሁ አይነት አስተያየት ከሌለው በስተቀር ለኤርትራ መገንጠል ተግባራዊ እንዲሆን ብቻ ያስቀመጠውን አንቀጽ 39 ከሕገ መንግሥቱ ውስጥ መሰረዝ ይኖርበት ነበር። ሆኖም ግን ኢህአዴግ ለ11 ዓመታት ሕዝብ ሲያወግዘው የኖረውን ይህን አንቀጽ እስካልሰረዘ ድረስ ውይይቱ ከጉንጭ አልፋነት እንደማያልፍ ገልጸዋል።</p>

<p>በተለይ ከትናንት በስቲያ በተካሄደው ውይይት ላይ በኢትዮጵያ ዲሞክራሲያዊ ስርዓት ለመገንባት በመወሰድ ላይ ስላለው እርምጃዎች ተነስቶ ሰፊ ውይይት የተካሄደ ሲሆን ጠ/ሚ/ር መለስ ዜናዊ አሁን በመተግበር ላይያለው አብዮታዊ ዲሞክራሲ ስርዓት በሂደት ከስሞ ወደ ሶሻል ዲሞክራሲያዊ ስርዓት ሽግግር እናደርጋለን ሲሉ ያደመጡ የስብሰባው ተካፋይ ምሁራን ባለፈው ዓመት በህወሀት መካከል ክፍፍሉ እንደተፈጠረ ወደሊበራል ዲሞክራሲያዊ ሥርዓት ማምራት ነው ግባችን ሲሉ እንዳልነበር አሁን ደግሞ ወደ ሶሻል ዲሞክራሲ ነው የምንሸጋገረው ማለታቸው እንዳልገባቸው ለጋዜጣው ዘጋቢ ገልጸዋል።</p>

<p>ባለፈው ማክሰኞ በተደረገው የምሁራኑ ውይይት ላይ ሰፊ የሆነ ጊዜ ወስዶ ተሰብሳቢዎች በተገኙበት የራስን እድል በራስ እስከመወሰን እስከመገንጠል የሚለው የሕገ መንግሥቱ አንቀጽ 39 ጋር በተያያዘ አስተያየታቸውን በስብሰባው ላይ የሰጡት አንድ ምሁር እንደተናገሩት ኢትዮጵያዊነትን በአንድ ብሔር ቋንቋ ጋር በማያያዝ ለመግለጽ መሞከር ተገቢ እንዳልሆነ ገልጸው በኢትዮጵያዊነታችን እንጂ በብሔራችን መመዘናችን ያብቃ ሲሉ ተናግረዋል።</p>

<p>ጠ/ሚ/ር መለስ ዜናዊ የብሔር ብሔረሰቦች መብት እስከመገንጠል መከበር ባለፉት ዓመታት በኢኮኖሚ፣ በማኅበራዊ በፖለቲካ ሁኔታ አቅሟ የተሟጠጠውን ኢትዮጵያን ከመበታተን አደጋ ለማዳን ብቸኛው አማራጭ በህገ መንግሥቱ ይህን አንቀጽ ማስፈር ብቻ እንደሆነ ገልጸው ይህን ተግባራዊ በማድረግ ጠንካራ መሠረት ላይ የተመሠረተ አንድነት ለመፍጠር እንደሚቻል ተናግረዋል።</p>

<p>በረቡዕ ሐምሌ 24/1994 ዓ.ም በተካሄደውና 3ኛ ቀኑን ባስቆጠረው የምሁራኑ ውይይት ወቅት የዩኒቨርስቲው ምሁራኖች በኢትዮጵያ ዲሞክራሲያዊ ስርዓትን ለመገንባት የሚቋቋሙ ተቋማት አንድን ሥርዓት ብቻ የሚያገለግሉ ሆነው መቀረጽ እንደሌለባቸው አስምረውበታል።</p>


<p>በጠ/ሚ/ር መለስ ዜናዊ አወያይነት እየተካሄደ ያለውን የምሁራን ኮንፈረንስ በዛሬው ዕለትም ቀጥሎ የሚውል ሲሆን መንግሥት ዲሞክራሲያዊ ሥርዓት ለመገንባት የምሁራን ተሳትፎ ወሳኝ ነው እያለ የምሁራንን አስተያየት ተቀብሎ የተግባር እርምጃ እንካልወሰደ ድረስ ውይይቶቹ ትርጉም የለሽ ነው በማለት አስተያየት ሰጪዎች ገልጸዋል።</p>


<p class="align-center"><a href="/Gazettas/Ruh/info/Ruh.sera.html">ከሩሕ ሐምሌ 26 ቀን 1994</a></p>

</body>
</html>	














