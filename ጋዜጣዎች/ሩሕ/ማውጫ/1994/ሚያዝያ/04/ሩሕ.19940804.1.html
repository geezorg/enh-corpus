<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነገ ሚያዝያ 5 የድንበር ኮሚሽኑ ቁርጥ ውሳኔ ይሰጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ነገ ሚያዝያ 5 የድንበር ኮሚሽኑ ቁርጥ ውሳኔ ይሰጣል</h1>


<p>ኤርትራ ከኢትዮጵያ ከተገነጠለች በኋላ በሁለቱ ሀገሮች መካከል በድንበር ይገባኛል ጦርነት በ10 ሺዎች የሚቆጠሩ ዜጐች መስዋታቸው፣ በርካቶች ከቤት ንብረታቸው መፈናቀላቸውና አስከፊ የኢኮኖሚ ድቀት መድረሱ ሲታወስ የአሰብን ጉዳይ የማይጠቅሰው የተባበሩት መንግስታት የድንበር ኮሚሽን ውሣኔ ነገ ሚያዝያ 5 ለሁለቱ ሀገሮች መንግስታት ይገለጣል።</p>

<p>የኢትዮጵያና የኤርትራ መንግስታት ውሳኔውን በሙሉ ልባቸው እንደሚቀበሉት ለአለም ማህበረሰብ ያሳወቁ ሲሆን በተለይ ደግሞ የኢትዮጵያ መንግስት የአሰብን የወደብ ጉዳይ ባለማንሳቱ ከተቃዋሚ ፓርቲዎችና ከተለያዩ ወገኖች ጠንካራ ተቃውሞ ሲቀርብበት ቆይቷል። የኢትዮጵያ መንግስት በበኩሉ ከእንግዲህ በኋላ ወደ ጦርነት መግባት አስፈላጊ አለመሆኑንና አሰብ የኢትዮጵያ ናት ብሎ ለመሟገት የሚያስችል ህጋዊ መሰረት የሌለው መሆኑን በተደጋጋሚ ገልጿል።</p>

<p>ነገ በሚሰጠው የድንበር ኮሚሽኑ ውሳኔ ዙሪያ ከተቃዋሚ ፓርቲዎች አንዱ የሆነው የኢትዮጵያ ዲሞክራቲክ ህብረት ፓርቲ (ኢዲህፓ/ኢዲዮ) ሚያዝያ 5፣ የኢትዮጵያ ህዝብ ዳር እስከዳር አሰብ የኔ ናት ብሎ በሚጮህበት ሰዓት የሚሰጠው ውሳኔ በኢትዮጵያና በኤርትራ ህዝብ ታሪክ ላይ ዘለቄታ የሌለው ጥላቻ ውስጥ የሚከታቸው ታሪክ ይተዋል የሚል እምነት እንዳለው ገልጿል።</p>

<p>ኢዲቶ በሰጠው አስተያየት አሰብ የኤርትራ ናት የሚለውን የሻዕቢያ ጥያቄ የኢትዮጵያ መንግስት አንግቦ መነሳቱ አሳዛኝ መሆኑን አክሎ ይገልፃል።</p>

<p>የኢትዮጵያውያን ዲሞክራቲክ ህብረት ፓርቲ (ኢዴፓ) በበኩሉ ለመጀመሪያ ጊዜ ኢትዮጵያን የባህር በር አልባ በሚያደርጋት ስምምነት ከዚህ በኋላ በኢትዮጵያ ኢኮኖሚና ሉአላዊነት ነፃነት ላይ ኤርትራ ተፅዕኖዋ ከፍተኛ ይሆናል ብሎ እንደሚያምን ገልጿል። ኢዴፓ በዚህ በ11ኛው ሠዓት ላይ በሰጠው አስተያየት ይኼ ስምምነት ከኢትዮጵያ ህዝብ ፍላጐትና እምነት ውጪ የተደረገ መሆኑን ጥርጥር የሌለው መሆኑንና ወያኔ/ኢህአዴግ እንዲህ ዓይነት ስምምነት በኢትዮጵያ ህዝብ ስም ለመፈራረም ውክልናና ስልጣን የሌለው መሆኑን በተጨባጭ የህዝብ ተሣትፎ መረጋገጡን አስገንዝቧል።</p>

<p>የደቡብ ህብረትም ከሩህ ጋዜጣ ለቀረበለት ጥያቄዎች ያለውን አስተያየት ከሰጠ በኋላ የኢትዮጵያ ህዝብ በፖለቲካ አሻጥር ሊፈረድበት የሚችለውን ፍርደ ገምድል ውሣኔ የኤርትራ ህዝብ የፈፀመብኝ ነው ብሎ እንዳያስብ መክሯል። ህብረቱ የኢትዮጵያና ኤርትራ መንግስታት በሁለቱ ህዝቦች መካከል መቀራረብን ከሚገድቡ አፍራሽ ተግባራት እንዲቆጠቡና የእስካሁኑ እንዲበቃ ጠይቋል። መአህድ በሰጠው አስተያየትም የነገው ውሣኔ የኢትዮጵያን ሕዝብ በኤርትራ ገዥ ቡድን መልካም ፈቃድ ስር የማንበርከክ ፍላጐት የሚያረካ ነው ብሏል። መአህድ አክሎም የኢትዮጵያዊነት ብኩርናውን ሽጦ የማያውቀው የአፋር ህዝብ ጐን እንቆማለን ሲል ገልጿል።</p>


<p class="align-center"><a href="/Gazettas/Ruh/info/Ruh.sera.html"> ከሩሕ ሚያዚያ 4 ቀን 1994</a></p>

</body>
</html>	














