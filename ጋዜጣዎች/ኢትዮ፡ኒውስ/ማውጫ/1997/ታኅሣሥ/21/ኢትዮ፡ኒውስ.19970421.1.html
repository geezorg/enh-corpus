<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአቶ መለስ ተልዕኮ በኢትዮጵያ ኪሳራ ኤርትራን ማዳን ነው» አቶ ገብሩ አሥራት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የአቶ መለስ ተልዕኮ በኢትዮጵያ ኪሳራ ኤርትራን ማዳን ነው» አቶ ገብሩ አሥራት</h2>


<p>የኢህአዴግ የቀድሞው የፖሊት ቢሮ አባል አቶ ገብሩ አሥራት በስዊዲን ከሚገኘው ቮየስ ኦፍ ኢትዮጵያ ከተባለ ሬዲዮ ጣቢያ ጋር ባደረጉት ቃለ ምልልስ ላይ ቀይ ባህር የኢትዮጵያ ተፈጥሮአዊ ድንበር መሆኑን ገልፀው ኢትዮጵያ በቀይ ባህር ላይ ያላትን ታሪካዊና ህጋዊ የባለቤትን መብት ለማረጋገጥ አስፈላጊው ጥረት ሁሉ መደረግ እንዳለበት አሳስበዋል።</p>

<p>አቶ ገብሩ በማከልም በቅርቡ በአቶ መለስ ዜናዊ የቀረበውን የሰላም ኢንሽየቲቭን አስመልክተው ሲናገሩ «የሰላሙ ሃሳብ ኤርትራ ዳግም ኢትዮያን በኢኮኖሚ እንድትበዘብዝ የታቀደ ሃሳብ ነው» ካሉ በኋላ በመቀጠል «ኖርማላይዜሽን የሚባለው የኤርትራ አገዛዝ ከጦርነቱ በፊት ኤርትራ የኢትዮጵያ ሃብት ስትዘርፍ ወደ ነበረበት ዓመታት ለመመለስ የታለመ እንጂ ሌላ ትርጉም የለውም» ብለዋል።</p>

<p>ኤርትራ ኢትዮጵያን ለማናጋትና በክልሉ ብቸኛዋ ኃያል ሃገር የሆነውን ህልሟን እውን ለማድረግ የነበራትን ህልም ለማክሸፍ በኢህአዴግ በኩል አቋም በተወሰደበት ግዜ አቶ መለስ ዜናዊ የኢህአዴግን አቋም ተቃውሞ ነበር ካሉ በኋላ «የመንግሥት አቋም ጠላትን እንዴት አድርጐ መቅጣት እንዳለበት በሚመክርበት ግዜ፣ መለስ አንዳንድ የጦር አዛዦችን ለመከፋፈልና የተወሰኑትን ከጐኑ እንዲቆሙ ግዜ አግኝቶ ነበር። ዛላአምባሳ ነፃ ከወጣች በኋላ ጦርነቱ በ24 ሰዓት ውስጥ እንዲቆም አስታውቀው፣ ሻዕቢያን ለማዳን ግዜ ይጠብቅ እንደነበረ ተገንዝበናል እናም ደግሞ የአቶ መለስ ተልዕኮ በኢትዮጵያ ኪሳራ ኤርትራን ማዳን ነው» በማለት አብራርተዋል።</p>

<p>አቶ ገብሩ በመቀጠልም «ወንጀል እንደፈፀመ እናውቃለን፣ ከእሱ ጋር ስብሰባ ስንቀመጥም፤ ሁኔታውን ቀለበሰና እኛን በሙስናና በፀረ-ዴሞክራሲ ከሰሰን። ይህም ነው ህወሐትን ከሁለት ቦታ የከፈለው። መለስ ህጉን በእጆቹ ውስጥ አስገባና በሃገር ክህደት የከሰስነውን እኛን ከድርጅቱ አባረረን» ብለዋል።</p>

<p>ከአቶ መለስ ጋር የተፈጠረው ቅራኔ መቼ እንደተጀመረ ለቀረበላቸው ጥያቄ አቶ ገብሩ ሲመልሱ፦«ከመለስ ጋር ልዩነት መፈጠር የተጀመረው የህወሐት ሥራ አስፈፃሚ ኮሚቴ አባላት ሻዕቢያ ኢትዮጵያን ልትወር መሆኗን ልናሳምነው በሞከርንበት ግዜ ነው። ኤርትራ ለጦርነት እየተዘጋጀች መሆኗን በቂ መረጃዎች ብናቀርብም መለስ ግን ማስጠንቀቂያዎችን በማንኳሰስ «ሻዕቢያ ኢትዮጵያን ለመወረር አላበደችም» አለ» በማለት መልስ ሰጥተዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ታኅሣሥ 21 ቀን 1997</a></p>

</body>
</html>	
