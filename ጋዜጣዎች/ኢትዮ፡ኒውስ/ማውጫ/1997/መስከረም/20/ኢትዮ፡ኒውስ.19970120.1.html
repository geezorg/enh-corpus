<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ድምፅ ሬዲዮ ዘጋቢ በማስታወቂያ ሚንስቴርና በዓለም አቀፍ የጋዜጠኞች ማህበር የተደረገውን ውይይት እንዳይዘግብ በአቶ በረከት ስምኦን ተከለከለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ ድምፅ ሬዲዮ ዘጋቢ በማስታወቂያ ሚንስቴርና በዓለም አቀፍ የጋዜጠኞች ማህበር የተደረገውን ውይይት እንዳይዘግብ በአቶ በረከት ስምኦን ተከለከለ</h2>


<p>ዓለም አቀፉ የፕሬስ ተቋም IPI፣ አርቲክል 19 እና የደቡብ አፍሪካው የመገናኛ ብዙሃን ተቋም በረቂቅ የፕሬስ ህጉ ላይ በተወያዩበት ወቅት ተቋማቱ ያላቸውን ተቃውሞዎች አንቀጽ በአንቀጽ አቅርበዋል። በረቂቅ የፕሬስ ሕጉ ላይ የተካሄደውን ውይይት የግል ጋዜጦች እንዲዘግቡ አልተፈቀደም። የአሜሪካ ድምጽ ሬዲዮ ዘጋቢም የውይይቱን ሂደት በቴፕ እንዳይቀርጽ በማስታወቂያ ሚንስትሩ በአቶ በረከት ስምኦን መከልከሉ ታውቋል።</p>

<p>በሌላ በኩል በረቂቅ የፕሬስ ሕጉ ላይ ዓለም አቀፍ የፕሬስ ተቋማት ተቃውሟቸውን በግልጽ እያስረዷቸው ሚንስትሩ ግን በኢትዮጵያ ቴሌቪዥን ውይይቱ ቀደም ሲል የነበረውን የተዛባ መንፈስ የቀየረና የተሳካ መሆኑን ገልፀዋል። በማስከተልም «አንዳንድ ወገኖች ስለ ፕሬስ ህጉ አስቀድመው ባሰራጩት የተዛባ መረጃ ላይ ተመስርቶ ተይዞ የነበረ ግምት በአብዛኛው የሚቀረፍበት ሁኔታ ፈጥረናል» ብለዋል።</p>

<p>የቪኦኤ ዘገባ በሚከተለው መልኩ ቀርቧል፦</p>

<p>የፕሬስ ነፃነት ተሟጋቾች በፕሬስ ህጉ ላይ አሉ ያሏቸውን ተቃውሞዎቻቸውን አንቀጽ በአንቀጽ ያቀረቡ ሲሆን፣ የማስታወቂያ ሚንስትሩ አቶ በረከት ስምኦን ከብሮድካስቲንግ ኤጀንሲ ሃላፊ ከአቶ ሽመልስ ከማል ጋር በመተጋገዝ የመንግስትን አቋም አብራርተዋል።</p>

<p>በውይይቱ ከተዳሰሱት አበይት ጉዳዮች አንዱ ጋዜጠኞች ወይም የፕሬስ ተቋማት ተጠያቂነታቸውን ፣መንግስት በረቂቅ የፕሬስ ህጉ ላይ ማንኛውንም የፕሬስ ድርጅት አትሞ ከሚያሰራጨው መረጃ ጋር በተያያዘ ለሚፈጥረው እንቅፋቶች ተጠያቂ መሆኑን ማካተቱ የጋዜጠኞችን መብትና የጋዜጠኝነት መርህ የሚፃረር ነው በማለት ተሟጋቾቹ ተቃውመውታል።</p>

<p>ይሁን እንጂ ማስታወቂያ ሚንስትር ባቀረበው መከራከሪያ ጋዜጠኞች እንደማንኛውም ዜጋ ለሚያደርሱት ጥፋት ተጠያቂ መሆን እንደሚገባቸው ገልጿል። </p>

<p>የነፃነት ተሟጋቾቹ በበኩላቸው ጋዜጠኞች እንደማንኛውም ዜጋ ለጥፋታቸው ተጠያቂ መሆን የሚገባቸው ሃገሪቱ በምትዳደርበት የወንጀለኛ መቅጫ ህግ ሊሆን ይገባዋል እንጂ የተለየ ቅጣትና የቅጣት ዝርዝር በፕሬስ ህጉ መካተቱ አግባብ አይደለም ሲሉ ሃሳባቸውን አጠናክረዋል።</p>

<p>የፕሬስ ዓላማዎች በሚል ዝርዝር ለልማት፣ ለሰላምና ለዴሞክራሲ የሚለው አንቀጽ ጋዜጠኞችን ይህን ያንን ሥሩ የሚል የትዕዛዝ መንፈስ አለበት ለሚለው የፕሬስ ነፃነት ተሟጋቾች፣ በሃገሪቱ ተሞክሮ አንዳንድ የፈጠራ ወሬ የሚዘግቡ ጋዜጠኞች በመኖራቸው እነዚያን ለመቆጣጠር የተፈለገና አስፈላጊ መሆኑን የማስታወቂያ ሚንስትሩ አስረድተዋል።</p>

<p>የጋዜጣ አዟሪዎችን ምዝገባ በፕሬስ ሥራ ምዝገባው የማስታወቂያ ሚንስቴር መሆኑ፣ የህዝቡ መረጃ የማግኘት መብትና ምስጢራዊ የሚባሉ እርምጃዎች ጉዳይ በውይይቱ ላይ ተነስተዋል።</p>

<p>ጋዜጠኞች መረጃ ለማግኘት በህዝብ ግንኙነት ሰራተኞች በኩል ማለፍ ይገባቸዋል በሚለው የረቂቅ ህጉ ክፍል ላይ IPIን ወክለው የተገኙት ልዑክ አስተያየታቸውን ሲገልጹ «የመረጃ ኦፊሰሮችና የህዝብ ግንኙነት ሰዎች ለህዝቡ በተለይ ለጋዜጠኛው የመረጃ ምንጮች ናቸው። ይሁን እንጂ አሁን ላለው ችግር ምላሽ አይደሉም። ከላይ ጀምሮ ከመገናኛ ብዙሃን ጋር የመተባበር ግንኙነት እንዲኖር ማበረታታ ያስፈልጋል። ፕሬዝዳንቱንና ጠቅላይ ሚንስትሩን ጨምሮ የመንግስት ጋዜጠኞችን ብቻ ሳይሆን ሊያገኙዋቸው የሚፈልጉ ጋዜጤኞች በሙሉ እንዲያነጋግሩ ማበረታታም ይገባል» ብለዋል።</p>

<p>ሚስተር ዴቪድ በበኩላቸው የወከሉት ተቋም የህጉን መኖር በሙሉ እንደሚቃወም ገልፀው፤ ህጉ መኖር ካለበት ደግሞ የጋዜጠኛውን ሙያዊ ነጻነት የሚገድቡ አንቀጾች መለወጥ አለባቸው ብለዋል።</p>

<p>«እኔ እንደማስበው በኢትዮጵያ የነፃው ፕሬስ ህግ መረጃውን ያጓትተዋል። ይህ ነፃ መገናኛ ብዙሃንን የሚያግዝ አይደለም። የመገናኛ ብዙሃንን ትርጉምም ያጠፋዋል። ከዛም በላይ አንድ ከኢዲስ አበባ ዩኒቨርስቲ ተመርቆ የወጣ ሰው ሥራ እየፈለገ ቢሆን በኢትዮጵያ ጋዜጠኛ ከመሆን ይልቅ ጠበቃ መሆን ይሻላል እንዲል ያደርገዋል። ይሄ ግን ከሙያዊ ብቃት አንፃር ሳይሆን፣ መንግስት ያስቀመጣቸውን መስፈርቶች ለማሟላት ከተረጋገጡ መሰናክሎች የተነሳ ነው።»</p>

<p>አዲሱ ኢነጋማና ብሔራዊ የኢትዮጵያ ጋዜጠኞች ህብረት ስያሜ የተደራጁ የጋዜጠኞች ማህበራት በውይይቱ በተሳታፊነት የተገኙ ሲሆን የግሉ ፕሬስ አባላት በተሳታፊነትም ሆነ ውይይቱን ለመዘገብ እንዳልተፈቀደላቸው የማስታወቂያ ሚንስቴር የህዝብ ግንኙነት ሃላፊው ገልፀውልናል።</p>




<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ መስከረም 20 ቀን 1997</a></p>

</body>
</html>	
