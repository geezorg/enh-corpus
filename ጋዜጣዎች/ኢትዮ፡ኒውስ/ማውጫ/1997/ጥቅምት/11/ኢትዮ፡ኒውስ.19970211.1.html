<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በመለስ ዜናዊ የደመወዝ መክፈያ መዝገብ ውስጥ የለሁበትም» የዓለም ባንክ ፕሬዝዳንት ጄምስ ዎልፍንሰን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በመለስ ዜናዊ የደመወዝ መክፈያ መዝገብ ውስጥ የለሁበትም» የዓለም ባንክ ፕሬዝዳንት ጄምስ ዎልፍንሰን</h2>


<p>የዓለም ባንክ ፕሬዚዳንት ጄምስ ዎልፍንሰን ለጋዜጠኞች በሰጡት መግለጫ ላይ የኢትዮጵያ መንግስት በትክክለኛው የልማት አቅጣጫ እየተጓዘ ነው በማለት ደጋግመው በማወደሳቸው ምክንያቱን ተጠይቀው ሲመልሱ «በመለስ ዜናዊ የደመወዝ መክፈያ መዝገብ ውስጥ የለሁበትም። ሌላው ቀርቶ አማራቾቹ እንኳን ምን እንደሆኑ አላውቅም። ነገር ግን ከውጭ ሆኖ እንደሚታዘብና የገንዘብ ድጋፍ እንደሚሰጥ ሰው ባለኝ አመለካከት ይህ መንግስት ትርጉም ያለው ሥራ እየሰራ ነው» ማለታቸውን የአሜሪካ ድምፅ ሬዲዮ ጣቢያ (ቪ.ኦ.ኤ) ከትላንት በስቲያ ባስተላለፈው ዘገባ ላይ ገለፀ።</p>

<p>ሚ/ር ዎልፍንሰን ባለፈው አርብ በተጠናቀቀው 4ኛው የአፍሪካ የልማት ባንክ ፎረም ላይ ተገኝተው በመላ አፍሪካ ከተውጣጡ ወጣቶች ጋር ተነጋግረዋል። ከዛም ጠ/ሚ መለስ ዜናዊን ጨምሮ ከከፍተኛ ባለስልጣኖች፣ ከባለሃብቶችና ከሲቪል ማህበረሰብ ጋር በመገናኘት በሃገሪቱ የተካሄዱ እንቅስቃሴዎች ላይ ያላቸውን አስተያየት አስታውቀዋል።</p>

<p>ዎልፍንሰን በኢትዮጵያ የሚካሄደውን የግብርና ምርምሮችና አድንቀዋል። እንቅስቃሴውንም ተስፋ ሰጪ ብለውታል። በትምህርት፣ በጤና፣ በአቅም ግንባታና በመሳሰሉት መስኮች ታይተዋል ያሏቸውን መሻሻሎች ገልፀዋል። ይሁን እንጂ እንቅስቃሴዎቹ በጅምር ላይ በመሆናቸው ህዝቡን ከችግር አለማላቀቃቸውንና የእያንዳንዱ ኢትዮጵያዊ ዓመታዊ አማካይ የነፍስ ወከፍ ገቢ 100 የአሜሪካ ዶላር ብቻ መሆኑን ይህም ከብዙ አፍሪካውያን ሃገሮች ያነሰ መሆኑን አስረድተዋል። ከድርጅቱ ኢትዮጵያ በየዓመቱ 1 ቢሊዮን ዶላር የልማት እርዳታ እንደምታገኝ ጠቅሰው ይህም በነፍስ ወከፍ ሲሰላ የአንድ ኢትዮጵያዊ ዓለም አቀፍ የልማት እርዳታ ድርሻ በዓመት 10 ዶላር እንደሚሆን ተናግረዋል። ይህ ደግሞ በአፍሪካ ካሉ የ25 ዶላር አማካይ ድርሻ አንፃር ዝቅተኛ በመሆኑ የእርዳታው መጠን ወደ 2. ቢሊዮን ዶላር ከፍ ማለት ይገባዋል ብለዋል።</p>

<p>«ዕቅድ በዓቅም ግንባታና የኢንፎርሜሽን ቴክኖሎጂ መሰረታዊ መዋቅሮች በአንድ ጊዜ ማሻሻል ከባድ እንደሆነ አምናለሁ። በዛ ላይ ደግሞ አንድ ያጠላ ጥላ አለ። ይሄን ጥላ በግልጽ ለመናገር በኤርትራና በኢትዮጵያ መካከል የተፈጠረ ግጭት ነው። ይህንን ስል በሃገር ውስጥ ጣልቃ ለመግባት ፈልጌ አይደለም። እንደዛ ማድረጉን በፍጹም የማላልመው ነው። ይሁን እንጂ ስለ ግጭቱ የዓለም ህብረተሰብ መስማት አይፈልግም።»</p>

<p>ቀጥለውም «ኢትዮጵያ ከናይጄሪያ ቀጥላ ትልቋና ከአፍሪካ ሕዝቦች 10 በመቶ የያዘች ሃገር በመሆኗ በአፍሪካ ውጤታማ ለመሆን በኢትዮጵያ ስኬታማ መሆን ያስፈልጋል» ብለዋል።</p>

<p>ኢትዮጵያ የሴቶችን መብት ከማስከበር ረገድ እጅግ ወደ ኋላ የቀረች ሃገር ናት ብለዋል። አያይዘውም የግሉ ክፍለ ኢኮኖሚና የሲቪክ ማህበራት ገና አለማደጋቸውን፣ የሃገሪቱ የውጭ ንግድም በዓመት ከ400 ሚሊዮን ዶላር ያልዘለለ ዝቅተኛ መሆኑን ገልፀዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ጥቅምት 11 ቀን 1997</a></p>

</body>
</html>	
