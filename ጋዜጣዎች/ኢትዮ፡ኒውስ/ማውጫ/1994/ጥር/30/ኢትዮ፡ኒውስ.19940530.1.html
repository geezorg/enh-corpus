<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የምርጫ ቦርድ ማስጠንቀቂያ በእኔ ላይ ማነጣጠሩ አልገባኝም»ዶ/ር በየነ ጴጥሮስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የምርጫ ቦርድ ማስጠንቀቂያ በእኔ ላይ ማነጣጠሩ አልገባኝም»ዶ/ር በየነ ጴጥሮስ</h2>

 
<p>«በምርጫ ቦርድ ዋና ኃላፊ አቶ አሰፋ ብሩ የተሰጠው ማስጠንቀቂያ በእኔ ላይ ማነጣጠሩ ምክንያቱ ለምን እንደሆነ አልገባኝም» ሲሉ የደቡብ ኢትዮጵያ ሕዝቦች ዴሞክራሲያዊ ኅብረት ሊቀመንበር ዶ/ር በየነ ጴጥሮስ ገለጹ።</p>

<p>ሊቀመንበሩ ዶ/ር በየነ ጴጥሮስ ለኢትዮ ኒውስ እንደገለፁት «ሁልጊዜም መግለጫ የምንሰጠው ድርጅቱን ወክዬ ሲሆን ማስጠንቀቂያው ግን በእኔ ላይ ማነጣጠሩ ሊገባኝ አልቻለም» ብለዋል።</p>

<p>ምናልባት ከአቶ አሰፋ ጋር ቅራኔ ይኖራችሁ ይሆን? ተብለው ሲጠየቁ «በመሰረቱ ከግለሰቡ ጋር አንተዋወቅም፤ የሚያገናኘን የድርጅት ጉዳይ ነው፤ በግለሰብ ደረጃም የሚያገናኘን ነገር የለም» በማለት ተናግረዋል።</p>

<p>«እከሰዋለሁ የሚሉትም ቢሆን ፓርላማው በሚፈቅደው አካሄድ ቀርቦ መክሰስ አለበት ወይስ የለበትም የሚለውን ሁኔታ አይተው ሊከሱኝ ይችላሉ። እኔ ከሕግ በላይ የሆንኩ ሰው አይደለሁም» ሲሉ የሰጡት ምላሽ የኢትዮጵያ ብሔራዊ የምርጫ ቦርድ ፀሐፊና የጽሕፈት ቤቱ ዋና ኃላፊ አቶ አሰፋ ብሩ ለደቡብ ኢትዮጵያ ሕዝቦች ዴሞክራሲያዊ ኅብረት ሊቀመንበር ለዶክተር በየነ ጴጥሮስ ከፍተኛና የመጨረሻ ማስጠንቀቂያ መስጠታቸውን ተከትሎ ነው።</p>

<p>አቶ አሰፋ ብሩ ከትናንት በስቲያ ባወጡት መግለጫ ዶ/ር በየነ የቦርዱን ስምና መልካም ዝና የሚያጎድፉ መረን የለቀቁ ስድብ አዘል ትችቶችን በየጋዜጣውና በተወካዮች ምክር ቤት የሚሰነዝሩ ከሆነ የቦርዱ ጽህፈት ቤት እርምጃዎችን እንደሚወስድባቸው አስጠንቅቀዋል።</p>

<p>በዚህም መሠረት በየጋዜጣው ለሚሰነዝሯቸው ስድብ አዘል ትችቶች በስም ማጥፋት ወንጀል አግባብ ባለው ፍርድ ቤት እንዲሁም በሕዝብ ተወካዮች ምክር ቤት ለሚሰነዝሯቸው ተመሳሳይ ትችቶች ደግሞ በአዋጅ ቁጥር 88/1989 አንቀጽ 5 ንዑስ አንቀጽ 3 መሠረት፣ በአንቀጽ 6 ንዑስ አንቀጽ አንድ ምክር ቤቱ በሚያቋቁመው ኮሚቴ የሚከሰሱ መሆኑንቦርዱ አስጠንቅቋል።</p>

<p>መግለጫው አያይዞም «ባለፈው በተካሄደው ምርጫ የምርጫ ጣቢያዎቹ የተዘጉትም ሆነ ኮረጆዎች የተዘረፉት የዶ/ር በየነ ፓርቲ ደጋፊዎች፣ ዕጩዎችና አባላት ሆኖ እያለ በአጋፋሪነትና ሽፋን ሰጪነት ገዢው ፓርቲ እንደፈፀመ ተደርጎ መቅረቡ ከቅን ሕሊና ውጭ ነው። አንድ ኃላፊነት ከሚሰማው የፖለቲካ ፓርቲ የማይጠበቅ ከመሆኑም በላይ የቦርዱን ስም በማጉደፍ በስም ማጥፋት ወንጀል የሚያስከስስ ነው» ብሏል።</p>

<p>አቶ አሰፋም በግላቸው ዶ/ር በየነ የሚሰነዝሯቸውን ስድቦች ችላ ብዬ እንደማላልፋቸው ላረጋግጥልዎት እወዳለሁ ሲሉ አስጠንቅቀዋል።</p>

<p>አንድ የሕግ ባለሙያ በሰጡን አስተያየት አንድ የፓርላማ አባል ስም አጥፍተዋል በሚል ቢከሰሱ እንኳ በፍትሃ ብሔር ሕግ እንጂ በወንጀል ክስ ሊከሰሱ እንደማይችሉ ገልፀዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ጥር 30 ቀን 1994</a></p>

</body>
</html>	














