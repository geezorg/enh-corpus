<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የዓረብ ሊግን አስጠነቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ የዓረብ ሊግን አስጠነቀቀች</h1>


<p>የዓረብ ሊግ ኢትዮጵያ በሶማሊያ የውስጥ ጉዳይ ጣልቃ መግባትና አለመግባቷን እንዲሁም አፍራሽ ሚና መጫወትና አለመጫወቷን የሚያጣራ ልዑክ ሰየመ።</p>

<p>የዓረብ ሊግ ውሳኔን ተከትሎ በማስታወቂያ ሚኒስቴር በኩል የወጣው የአቋም መግለጫ ሰሞኑን የዓረብ ሊግ ከኢትዮጵያ የበለጠ ለሶማሊያ ተቆርቋሪ በመሆን ሁኔታውን ሳያጣራ አንድን ወገን ከመወንጀል እንዲቆጠብ ኢትዮጵያ አጥብቃ ማሳሰቧን አመልክቷል።</p>

<p>ትናንት ይፋ በሆነው በዚህ የኢትዮጵያ መንግሥት አቋም "ይሄ የዓረብ ሊግ እርምጃ ዓላማውና ፍላጎቱ የሶማሊያን ሁኔታ በቅርብ ለሚከታተሉ ሁሉ ስውር አይደለም። የዓረብ ሊግ ኢትዮጵያ በሶማሊያ የውስጥ ጉዳይ አፍራሽ ሚና መጫወት አለመጫወቷን አጣራለሁ ማለቱ ለሶማሊያ ሕዝብ አሳቢ ሆኖ ከመገኘት የመነጨ ሳይሆን በሶማሊያ ብጥብጥ ተጠቃሚ የሆኑ አንዳንድ አገሮችን ፍላጎት ለማራመድ ከማሰብ የሚመጣ ነው" ሲል አሳስቧል።</p>

<p>ይህ ሀሳብ ማኅበሩን የሚመሩ አንዳንድ ግለሰቦች አገራቸው በመካከለኛው ምሥራቅ የሰላም ሂደት የነበራትን ሚና በማጣቷ የተነፈጋቸውን ትኩረት በአፍሪካ ቀንድ ለማግኘት ሲሉ ተገቢ ባልሆነ አቅጣጫ መንቀሳቀስ መጀመራቸውን እንደሚያሳይ የአቋም መግለጫው ጠቅሷል።</p>

<p>ሂደቱን በቅርብ የተከታተሉ አንድ ዲፕሎማት "በመካከለኛው ምሥራቅ የሰላም ሂደት የነበራት ሚና በማጣቷ" ስለተባለችው አገር ጠይቀናቸው በሰጡን መላሽ "የተባለችው አገር ግብጽ ነች። የዓረብ ሊግ ዋና ፀሐፊ ግብፃዊው አሚር ሙሳ በመሆናቸው ግብጽ በመካከለኛው ምሥራቅ ያጣችውን ሚና በአፍሪካ ቀንድ ለማግኘት እንደሆነ የሚያመለክት ነው" ብለዋል።</p>

<p>የኢትዮጵያ መንግሥት በአቋም መግለጫው ሲያሳስብ "ሊጉ ከኢትዮጵያ የበለጠ ለሶማሊያ ተቆርቋሪ በመሆን ለዚያውም ደግሞ ሁኔታውን ሳያጣራ አንድ ወገን ከመወንጀል መቆጠብ እንዳለበት ኢትዮጵያ አጥብቃ ታስገነዝባለች። በመሆኑም ማኅበሩ ይህን ከመሰለው የተሳሳተ አካሄድ እንዲቆጠብኢትዮጵያ አጥብቃ ታሳስባለች" ሲል አስጠንቅቋል።</p>

<p>መግለጫው አያይዞም ኢትዮጵያ በሶማሊያ ለዓመታት የዘለቀው የእርስ በእርስ ጦርነት ሰላማዊ መፍትሄ እንዲያገኝና ሕዝቡም የተረጋጋ ኑሮ እንዲኖር በተናጠል ብቻ ሳይሆን በኢጋድ አማካይነት ጥረት ስታደርግ መቆየቷን አመልክቷል።</p>

<p>ባለፈው ሣምንት ዓለም አቀፍና የአገር ውስጥ ዘገባዎች እንዳመለከቱት የኢትዮጵያ ጦር የሶማሊያ የእርቅና የመልሶ ማቋቋም ካውንስል (ጽርርጭ) የተባለውን አንጃ ጦር በማገዝ በሶማሊያ ደቡባዊ ምዕራብ ጋርባሃሬንና የታችኛውን ጁባ መቆጣጠሩን ጠቅሰዋል። የሶማሊያ የሽግግር መንግሥት ባለሥልጣናት "የኢትዮጵያ መንግሥት ወታደሮችን ልኮ የሶማሊያን የውስጥሰላም ያቃውሳል" ሲሉ በተደጋጋሚ ክስ አሰምተዋል።</p>

<p>ይህንኑ አስመልክቶ ባለፈው ሣምንት ከቢቢሲ የተጠየቁት የኤስ አር አር ሲ የበላይ ኃላፊ ሞሐመድ ሁሴን አይዲድ የኢትዮጵያ ወታደሮች ወደ ሶማሊያ ገብተው ስትራቴጂካዊ ቦታዎችን ተቆጣጥረዋል የሚባለው መሠረተቢስ ወሬ እንደሆነ በመግለጽ አስተባብለዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ግንቦት 15 ቀን 1994</a></p>

</body>
</html>	














