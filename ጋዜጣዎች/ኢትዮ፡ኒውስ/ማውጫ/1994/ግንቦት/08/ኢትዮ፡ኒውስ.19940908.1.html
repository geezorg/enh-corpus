<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ታዬ ዛሬ ጋዜጣዊ መግለጫ ይሰጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዶ/ር ታዬ ዛሬ ጋዜጣዊ መግለጫ ይሰጣሉ</h1>


<p>"ኢህአዴግ ዶክተር ታዬ ወ/ሰማያትን ከእስር የለቀቀው የእርዳታ ፍርፋሪ አገኛለሁ ከሚል ነው" ሲሉ አቶ አባተ አንጎሬ ገለጹ።</p>

<p>የአንጋፋው ኢመማ ዋና ፀሐፊ የሆኑት አቶ አባተ አንጎሬ ለኢትዮ ኒውስ እንደገለፁት "ዶ/ር ታዬ ወ/ሰማያት ለ6 ዓመታት በእስር ላይ ከቆዩ በኋላ ከትናንት በስቲያ ከእስር የተለቀቁት የሰብዓዊ መብቶች ስለተከበሩና ዴሞክራሲ ስለሰፈነ፣ ወይም በፍትህ ሳይሆን እርዳታና ፍርፋሪ ለማግኘት ካለው እሽቅድምድም ነው" ብለዋል።</p>

<p>"ዶ/ር ታዬ እንኳን የሚያሳስር፤ ቃል የሚያሰጥ ወንጀል አልሰሩም" ያሉት ዋና ፀሐፊው "የዶክተሩ ከእስር መለቀቅ የመምህሩ ድምጽ፣ የዓለም አቀፍ ሰብዓዊ መብቶችና ማህበራት ድምጽ እንደዚሁም የኢትዮጵያ ሕዝብ ጩኸት ውጤት እንጂ መንግሥትን አስጨንቆት አይደለም" ሲሉ ተናግረዋል።</p>

<p>በተያያዘም የተለቀቁት የአንጋፋው መምህራን ማኅበር ፕሬዝዳንት ዶ/ር ታዬ ወ/ሰማያት ከእስር መለቀቅ ያስደሰታቸው ዓለም አቀፍና ተቀማጭነታቸው ውጭ አገር የሆነ የሙያ ማኅበራት የደስታ መልዕክት ልከዋል።</p>

<p>የኢመማ ፀሀፊ አቶ አባተ አንጉሬ ለኢትዮ ኒውስ እንዳስታወቁት ዓለም አቀፍና አገራዊ ማኅበራትና ድርጅቶች የደስታ መልዕክታቸውን እያስተላለፉ ሲሆን የሆላንድ ሠራተኛና መምህራን ማኅበር፣ የኢመማ አመራር የነበሩትና የተሰደዱት ፀሐፊው ገሞራው ካሣ፣ ከቤልጂየም የኢመማ ድጋፍ ኮሚቴ፣ ከለንደን የዶ/ር ታዬ ነፃነት ተሟጋች ግብረ ኃይልና ከለንደን የኢመማ አስተባባሪ ኮሚቴ የዶ/ር ታዬ መፈታት እጅጉን እንዳስደሰታቸው ገልፀዋል።</p>

<p>እንደዋና ፀሐፊው ገለፃ በባህር ማዶ በተለያዩ አገሮች ያሉ የኢትዮጵያ ማኅበረሰቦች፣ በአሜሪካ የተለያዩ ግዛቶች የሚኖሩ የኢትዮጵያ ማኅበረሰቦችና ታዋቂ ግለሰቦች የዶ/ር ታዬ መፈታት ታላቅ ነፃነትና ድል መሆኑን በመግለጽ የደስታ መልዕክታቸውን አስተላልፈዋል።</p>

<p>ይህ በእንዲህ እንዳለ በዛሬው ዕለት ደግሞ ከቀኑ ዘጠኝ ሰዓት በኢመማ ጽ/ቤት ለአገር ውስጥና ለውጭ አገር ጋዜጠኞች ጋዜጣዊ መግለጫ እንደሚሰጡ ጽ/ቤቱ አስታውቋል።</p>

<p>የአንጋፋው ኢመማ ሥራ አስፈፃሚ አባላት እንደገለጹት ዶ/ር ታዬ በእሥር ላይ እያሉ የማኅበሩ ፕሬዚዳንትነታቸውን እንደያዙ ናቸው። በሥራ ኃላፊነታቸውም እንደሚቀጥሉ የተገለፀ ሲሆን በኢትዮጵያ ሁለተኛ ደረጃ ት/ቤቶች መምህራንና ተማሪዎችም በዶ/ር ታዬ መፈታት ደስታቸውን እየገለጹ ነው።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ግንቦት 8 ቀን 1994</a></p>

</body>
</html>	














