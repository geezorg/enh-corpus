<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ተራሮችን ያንቀጠቀጠ ትውልድ በመድፍ ሳይሆን በሠላም ብዕር እየተርበተበተ ነው" ኢዴፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ተራሮችን ያንቀጠቀጠ ትውልድ በመድፍ ሳይሆን በሠላም ብዕር እየተርበተበተ ነው" ኢዴፓ</h1>


<p>"በአምባገነናዊነት ሠላማዊ ስብሰባን በመከልከል የፖለቲካ ክስተትን መደበቅ አይቻልም። ተራሮችን ያንቀጠቀጠው ትውልድ በመድፍ ሳይሆን በሰላም ብዕር እየተርበተበተ ነው" ሲል ኢዴፓ ለዝግጅት ክፍላችን በላከው መግለጫ አስታወቀ።</p>

<p>ኢዴፓ አክሎም "ገዥው ፓርቲ በአሁኑ ወቅት የሰላማዊ ትግሉን ግፊት መቋቋም ተስኖት በማስመሰል ዴሞክራሲ ከተሸፋፈነ አምባገነንነትና እርቃኑን ወጥቶ ከለየለት አምባገነንነት የትኛውን መምረጥ እንዳለበት ተቸግሮ በመዋተት ላይ ይገኛል። ገዥው ፓርቲ መንግሥታዊ ኃላፊነቱን ረስቶ በየዕለቱ ወደ ጭፍን አፈና የሚያንደርድረውን በተራ ስም ማጥፋትና ፀጉር ስንጠቃ የታጀበ የሽብር ፕሮፖጋንዳ በመንዛት ሥራ ላይ ተጠምዷል" ብሏል።</p>

<p>" የተቃዋሚ ፓርቲዎች መኖር አስፈላጊነትን በተመለከተ ገዥው ፓርቲ አፋዊ እንጂ ልባዊ እምነት እንደሌለው በተደጋጋሚ ተረጋግጧል። በእሱ እምነት በአገራችን የሚያስፈልጉት ፓርቲዎች እሱን የሚያጅቡና የሚያደምቁ እንጂ እውነተኛ አማራጭ ሃሳብ ይዘው ሥርዓቱን በጽናት የሚታገሉ አይደሉም" ሲል አመልክቷል።</p>

<p>በተያያዘም ዋና ፀሀፊው አቶ ልደቱ ለዝግጅት ክፍላችን እንደገለጹት "ለሕዝባዊ ስብሰባ አደባባዩን ለመጠቀም የማንችልበት ምክንያት ግልፅ ባይሆንም ከክልል 14 የተሰጠን ምላሽ ግን አደባባዩ ለሌላ ተግባር ተይዟል የሚል ነው። አደባባዩ የሚያዝበትን ቀን አስታውቁን ብለን ብንጠይቅም ምንም ዓይነት ምላሽ አልተሰጠንም" ብለዋል።</p>

<p>አቶ ልደቱ "ስብሰባውን ሌላ ቦታ ለማድረግ ያልቻልነው የቦታ ጥበት ስለሚፈጠር ነው ካሉ በኋላ በመሠረቱ ምላሽ መስጠት ያለበት በ24 ሰዓት ጊዜ ውስጥ ነው። ይህንን ግን መስተዳደሩ እስካሁን አላደረገውም" ሲሉ ገልፀዋል።</p>



<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ሚያዝያ 17 ቀን 1994</a></p>

</body>
</html>	














