<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመ.ኢ.አ.ድ መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመ.ኢ.አ.ድ መግለጫ</h1>


<p>የመላው አማራ ሕዝብ ድርጅት መዐሕድ የስያሜ ለውጥ በማድረግ የመላው ኢትዮጵያ አንድነት ድርጅት (መ.ኢ.አ.ድ) ተብሎ እንዲጠራ መወሰኑን ከትናንት በስቲያ አስታውቋል።</p>

<p>የድርጅቱ የአመራር አባላት በግሎባል ሆቴል አዳራሽ በሰጡት ጋዜጣዊ መግለጫ ላይ የስያሜው ለውጥ ያስፈለገበት ምክንያት በወያኔ አገዛዝ ዘመን ከእርስ በእርስ ጦርነት ባልተናነሰ አኳኋን ሆን ተብሎ በተካሄደው የጎሣ ብጥብጥና ግጭት በመላ አገሪቱ የፈሰሰውን የወገናችን ደም ድምፁን ከፍ አድርጎ እየጮኸ ለኅብረ ብሔራዊነት እንድነሣ ስለጠራን እንዲሁም በአገራችን የተተከለው የጎሣ ፌዴሬሽን ሕገ መንግሥታዊ ዋስትና የሰጠው የመገንጠል መብት እስካሁን እንደታየው መተላለቅ እንጂ እድገትን ባለማስገኘቱና በአቶ መለስ አስተሳሰብ የተፈጠረው የመበታተንና የመተላለፍ ሟርት መሠረተ ቢስ ፕሮፖጋንዳ መሆኑን ለመላው ሕዝባችን ለመግለጽ በአስቸኳይ መንቀሳቀስ በማስፈለጉ ከኢትዮጵያዊ ወገኖች ጋር ኃይሉን በማደራጀት አንድ ወጥ የሆነ ጠንካራ መሠረት ያለው ኅብረ ብሄራዊነት ለመፍጠር በማስፈለጉ ነው ብለዋል።</p>

<p>የመዐህድ ሽግግር መሠረታዊ የሆኑ አጠያያቂና አሳሳቢ የአገሪቱ ችግሮች ዙሪያ በማተኮር ድርጅቱ የፖለቲካ አድማሱን አስፍቶ "የመላው ኢትዮጵያ አንድነት ድርጅት" በሚል ስያሜ በጽናት ታግሎ መፍትሄዎቹን ለማምጣት በአዲስ መንፈስና ኃይል በቁርጠኝነት እንደሚታገል ዝግጁነቱን ገልጿል።</p>

<p>ይህን ድርጅት እንድንመሠርት አብረን እንስራ የሚሉ ሌሎች የፖለቲካ ፓርቲዎች ጥያቄ መሆኑን ጠቅሰው ቢሮዎቻቸውንም በየቦታው በኦሮሚያ በደቡብ... እንደሚከፍቱ ገልፀዋል። በማከልም መኢአድ ከዛሬዋ ቀን ጀምሮ የኢትዮጵያዊያን ድርጅት ነው ብለዋል።</p>

<p>መኢአድ የትኩረት አቅጣጫዎቹ እንደሚታወቀው ሊብራል መብትና ነፃነት ላይ ነው። የግለሰቦችን መብት የነፈገ ሥርዓት በምንም መለኪያ የብሔሮችንና ብሔረሰቦችን ዴሞክራሲያዊ ሥርዓት ሊያከብር አይቻለውም። ቡድናዊ ይዘት ያለው ዴሞክራሲ ሊከሰት የሚችለው በፈቃዳቸው የሚሰባሰቡ ግለሰቦች መብታቸውን ተጠቅመው ሲገኙ ነው። እንዲሁም አብዮታዊ ዴሞክራዊ በወያኔው አሥራ አንድ የአገዛዝ ዘመናት እንደታየው ችግር ፈጣሪ እንጂ ያገራችንን ችግር ለመፍታት ብቃት የሌለው ኮሚኒስታዊ መርሆ ነው። አብዮታዊ ዴሞክራሲ ወደ ሊብራል ዴሞክራሲ የሚያሸጋግር ድልድይ የለውም። ትንሽ ሀብት ያላቸውን የኅብረተሰብ ክፍሎች የሥራ መስክ በመንፈግና በመጨፍለቅ የገዢውን ፓርቲ የንግድ ተቋማት በማዳበር የብሔራዊ ኢኮኖሚን እድገትም ሆነ የዴሞክራሲን እድገት አሰናክሏል በማለት በመግለጫው ላይ የገለፁ ሲሆን የመሬት ይዞታንና የተቃዋሚ ፓርቲዎችን በተመለከተ ገበሬው መሬቱን እንዳያለማ የመሬቱ ባለቤት ባለመሆኑ ከመጎዳቱም በላይ በጥቃቅን እርሻ ላይ ተመስርቶ ሊያድግ የሚችለውን ካፒታል እንዲቀጭጭ ሆኗል። ጠ/ሚ/ሩ እንደሚሉት የመሬት መሸርሸር አደጋ ገበሬውን ያለፍላጎቱ ሞብላይዝድ በማድረግ ሊገታ አይችልም። ኮሚኒስታዊ ሞቢላይዜሽን ግዴታ እንጂ ውዴታ የለበትም - ይህም ፀረ -ዴሞክራሲ ተግባር በመሆኑ የገበሬውን ቋሚ ተክልና የማይንቀሳቀስ ንብረት በማሳው ላይ ማቋቋም እንዳይችል መሬቱ የመንግሥት ሆኖበታል በማለት የገለፀው መግለጫ ኢህአዴግ ከሌለ ኢትዮጵያ የለችም የሚለው ከንቱ ፕሮፖጋንዳ ነው። አቶ መለስ ከቤተ መንግሥት ወጥተው የማያውቁ መሆናቸውን የሚያሳይ ትምህክተኛ አባባል አለ። ይኼውም 85 በመቶ የገበሬው ኅብረተሰብ በርሳቸውና በፓርቲያቸው እጅ ብቻ እንዳለ በተደጋጋሚ ሲገልፁ ከመቆየታቸውም በላይ እንደማስፈራሪያም ይጠቀሙበታል። ሀቁ ግን በሲዳማ፣ በወላይታ፣ በወለጋ ያለው የገበሬው ኅብረተሰብና ልጆቹ የሆኑ ተማሪዎች በሰላማዊ መንገድ የሚያነሷቸውን ዴሞክራሲያዊ ጥያቄዎች እያፈነና ሕዝቡን በመንግሥት ታጣቂዎች የሚያስጨፈጭፍ ሥርዓት ከቶ እንደምን የገበሬው ብቸኛ ተወካይ ያደርገኛል ብሎ እንደሚያስብ ግራ የሚያጋባ ነው። የችግሩ መጠንና ስፋት ይለያይ እንጂ የአማራና የትግራይ ሕዝብም አንቅሮ የተፋው ሥርዓት መሆኑን ሊገነዘቡ በተገባ ነበር። መግለጫው ሊገነዘቡ በተገባ ነበር። መግለጫው አክሎም የራስን እድል በራስ የመወሰን እስከ መገንጠል የተባለው መርሆ ዓለማቀፋዊ ተቀባይነት ያገኘው በቀኝ ግዛት ስር ለነበሩ አገሮች የወጣ እንጂ የአንድን አገር አንድነት ለመበታተን ሥራ ላይ ውሎ አያውቅም ብለዋል። በመጨረሻም የኢትዮጵያ ሕዝብ በግድ በጠመንጃ ኃይል የተጫነብን አምባገነናዊና ዘረኛ የአገዛዝ ሥርዓት ከትከሻ ላይ አውርዶ ፋና ወጊ ለመሆን የኢትዮጵያ ሕዝብ በገንዘብ፣ በዕውቀት፣ በንብረት ወደትግሉ ጎራ እንዲቀላቀሉ ጥሪውን አስተላልፏል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ነሐሴ 9 ቀን 1994</a></p>

</body>
</html>	














