<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ዓለም በቃኝ ከገባሁ ወዲህ ችግር ላይ ነኝ፤ ዘመዶቼ እንዳይጠይቁኝ ማዕቀብ ተጥሎብኛል" ስዬ አብርሃ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ዓለም በቃኝ ከገባሁ ወዲህ ችግር ላይ ነኝ፤ ዘመዶቼ እንዳይጠይቁኝ ማዕቀብ ተጥሎብኛል" ስዬ አብርሃ</h2>


<p>የፌዴራል ጠቅላይ ፍ/ቤት በትናንትናው ዕለት ቀጠሮ ተይዞለት የነበረው የአቶ ስዬ አብርሃ ማመልከቻ ውድቅ ማድረጉንና ሐምሌ 8 ቀን የቀረበው ክስ መሻሻልና አለመሻሻሉን እንዲረጋገጥ የተላለፈውን ውሳኔ ፍ/ቤቱ ተመልክቶት ተገቢ ሆኖ ስላላገኘው ትዕዛዝ ሳይሰጥበት እንደቀረ በችሎቱ ተገልጿል።</p>

<p>ትናንት በዋለው ችሎት ከዓቃቤ ሕግ የቀረበው በተካሾቹ ላይ ቀርቦ በመታየት ላይ የሚገኝን ክስ በሌላ አዲስ ክስ ለመተካት ለፍ/ቤቱ ሐምሌ 10/1994 ዓ.ም አስገብቶት የነበረውን ማመልከቻ ተመልክቶ ለተከሳሽ ጠበቆች ያቀረበ ሲሆን ዓቃቤ ሕግ ባቀረበው አቤቱታ ላይ የተከሳሽ ጠበቆች ተወያይተዋል።</p>

<p>በተሰጠው ትዕዛዝ መሠረትም የተከሳሽ ጠበቆች በሰጡት ምላሽ ዓቃቤ ሕግ ያቀረበው በፊት የነበረውን ክስ አንስቶ በአዲሱ የመተካት ማመልከቻ በማንኛውም የሕግ ሥርዓት ተቀባይነት እንደሌለው ከገለፁ በኋላ የክስ ዝግጅት ጊዜ ብሎ ዓቃቤ ሕግ ያቀረበው ማመልከቻ በአገሪቷ የሕግ ሥነ ሥርዓት ላይ የሌለና አዲስ መሆኑን ለፍ/ቤቱ አሳውቋል። በአጠቃላይም ዓቃቤ ህጉ ያቀረበው ማመልከቻ የፌዴራል የሥነ ምግባር እና የፀረ ሙስና ኮሚሽን ደንበኞቻችን የሙስና ወንጀል ፈጽማችኋል ብሎ ከያዘው ጉዳይ ጋር እንደማይሄድና አገሪቷ ሙስናን ለማቆም ከምታደርገው ጥረት አንፃር እንዲህ ያለ የተዝረከረከ የክስ ሥርዓት እንደማያስኬድ በመግለጽ ማመልከቻውን ሙሉ ለሙሉ የማይቀበሉት መሆኑን ለፍ/ቤቱ አስታውቀዋል።</p>

<p>በማያያዝም "ከዓቃቤ ሕግ የቀረበው በመታየት ላይ የሚገኝን ክስ በሌላ ክስ የማቅረቡ ሁኔታ የቀረቡት ክሶች የተፋጠነ ዳኝነት እንዳያገኙ ሆን ተብሎ የተደረገ በመሆኑ ዓቃቤ ህጉ በፊት የነበረውን ክስ አንስቻለሁየሚል ከሆነ ደንበኞቻችን ለክሱ ሂደት የፈጅቱ ጊዜ ቀላል አይደለም። ፍ/ቤቱ ማመልከቻውን ተመልክቶ በጊዜው እንዲያሰናብታቸው " ሲሉ ጠይቀዋል። በሌላ በኩል ማመልከቻው እንዲታይለት የጠየቀው ዓቃቤ ሕግ በበኩሉ በጉዳዩ ላይ ሀሳብ ለመስጠት ጥያቄ ያቀረበ ቢሆንም ፍ/ቤቱ ጥያቄውን ውድቅ አድርጎታል። ከዓቃቤ ሕግ የተወከሉት ግለሰብም "ፍ/ቤቱ ጥያቄውን ውድቅ ማድረግ አይችልም" የሚል ምላሽ ሰጥተዋል። የመሃል ዳኛው በበኩላቸው የፍርዱን ሂደት ከማስተጓጐል እንዲታቀቡ የማስጠንቀቂያ ትዕዛዝ አስተላልፈዋል።</p>

<p>ችሎቱ በመቀጠል ከጠበቆቹ ውጭ ተከሳሾች በጉዳዩ ላይ ሀሳባቸውን እንዲገልፁ በሰጠው ዕድል መሠረት አቶ ታምራት ላይኔና አቶ ስዬ አብርሃ የበኩላቸውን ብለዋል። አቶ ታምራት ላይኔ "ዓቃቤ ሕግ ባቀረበው ማመልከቻ ዙሪያ ጠብቆቹ ያቀረቡት የመቃወሚያ ሀሳብ እንዳለ ሆኖ ዓቃቤ ህግ ብዙ ዕድል ተሰጦት ክሱን እያመቻቸ ከቀረበ በኋላ አሁን ደግሞ እንደ አዲስ አሻሽሎ መጥቷል። ይህ የሆነበት ዋነኛው ምክንያት ደግሞ ከዚህ በፊት ያቀረበው ክስ የሚያስኬድ ሆኖ ስላልተገኘ ነው። ሌላ አዲስ ክስ ይዘው ለመምጣት ይመስለኛል" ካሉ በኋላ "አሁን ዓቃቤ ሕጉ የከዚህ በፊቱን ክስ ካነሳልኝ እኔ ክስ የለብኝምና ፍ/ቤቱ ይህን ተመልክቶ ያሰናብተኝ። ከፈለጉ ሌላ ክስ ሲተኩ መልሰው ይክሰሱኝ" ሲሉ ተናግረዋል።</p>

<p>ሌላኛው ተከሳሽ አቶ ስዬ አብርሃ በእሳቸው ላይ እየደረሰ ያለውን በደል በተመለከተ የደረሰባቸውን በደል በሙሉ ለፍ/ቤቱ አሰምተዋል። በገለፃቸውም የተከሰሱበት ጉዳይ ምን ደረጃ ላይ እንዳለ ከጠበቃቸው ጋር ለመወያየት ቢፈልጉም ወደማረሚያ ቤት ከተዘዋወሩ በኋላ ያለአንዳች ምክንያት ከሌሎች መሰል እስረኞች ተለይተው ለብቻቸው ዓለም በቃኝ ወደተባለ ቦታ መዘዋወራቸው ወደዚያው ከተዛዋወሩበት ጊዜ ጀምሮ መፀዳጃ ቤት በሌለው አነስተኛ ክፍል ውስጥ እየኖሩ መሆናቸውን፣ የጤንነታቸው ሁኔታ አስጊ ደረጃ ላይ መሆኑን በዝርዝር አስረድተዋል።</p>

<p>"ክቡር ፍ/ቤቱ ትዕዛዝ አስተላልፎ እንደሆነ ወይም እንዳልሆነ እንዲያረጋግጥልኝ እፈልጋለሁ። ካለፈው ሐምሌ 19 ቀን ጀምሮ ምንም ዓይነት የፕሬስ ውጤቶች እንዳይደርሱኝ ተደርጓል። እኔን ለመጠየቅ የሚመጡት ቤተሰቦቼም ቅዳሜና እሁድ ለ30 ደቂቃ ብቻ እንድገናኝ ተደርጓል፣ ጓደኞቼ ላይ ያልደረሰ ነገር በእኔ ላይ እንዲደርስ ስለተደረገ ይህም ያደረገው ፍ/ቤቱ ነው ስለሚባል ለእኔ ህይወትና ደህንነት ተጠያቂ ፍ/ቤቱ መሆኑን አውቆ አሁን ያለሁበትን ሁኔታ ፍ/ቤቱ ተከታትሎ እንዲያሳውቀኝ ጥያቄዬን አቀርባለሁ" ብለዋል።</p>

<p>አቶ ስዬ በማረሚያ ቤት እየደረሰብኝ ነው ያሉትን በደል በተመለከተ ፍ/ቤቱን በሚመለከት ችሎቱ መልስ ሰጥቷል። ችሎቱ ፊት ከሚሰጡ ትዕዛዞች ውጭ በጎን ለማረሚያ ቤት የተሰጠ ትዕዛዝ እንደሌለ ገልፆ በማሳወቅ ከተከሳሽ ጠበቆች የቀረቡትን ተጨማሪ ማመልከቻዎች አድምጧል። ከተከሳሽ ጠበቆቹም የቀረበው አቤቱታ አቶ ስዬ አብርሃ ከጠበቃቸው ጋር ጥበቃ እየሰማ ካልሆነ ለብቻቸው መነጋገር እንዳልቻሉ፤ ለዚህም ፍ/ቤቱ እንዲመለከተውና በጉዳዩ ላይ ውሳኔ እንዲሰጥበት የሚል ይገኝበታል።</p>

<p>የወ/ሮ ትምኒት አብራሃ መድኃኒት ቤታቸውና መኖሪያ ቤታቸው የግብር ክፍያ እንዲከፍሉ ስለተጠየቁ ችግራቸውን ከግምት ውስጥ በማስገባት ፍ/ቤቱ መፍትሔ እንዲያበጅ፤ ከዚህ ቀደም አቶ ምህረተአብ ፍሰሃና አቶ ፍፁም ዘአብአስገዶም ከድርጅቶቻቸው ደመወዝ ያገኙ የነበረ ሲሆን አሁን ግን እንዲቋረጥ በመደረጉና አዲስ አበባና ትግራይ ያለው የአካውንት ቁጥራቸው እንዳይንቀሳቀስ ስለተዘጋ ፍ/ቤቱ ይህን ተመልክቶ ለተከሳሾቹ ደንበኞቻችንና ልጆቻችን ተቆራጭ እንዲደረግ የሚል ማመልከቻ አሰምተዋል።</p>

<p>ከተከሳሽ ጠበቆች የመጣውን ማመልከቻ ያዳመጠው ጠቅላይ ፍ/ቤትም በዋናነት የዓቃቤ ሕግን ማመልከቻ፣ ከንብረትና አስተዳደር ጋር የቀረቡትን ማመልከቻዎች እንዲሁም ከአቶ ስዬ የቀረበውን ማመልከቻ በመመልከት ውሳኔ ለመስጠት ለሰኞ ሐምሌ 29/1994 ቀጥሮ የያዘ ሲሆን ጊዜ ከመቆጠብም አንፃር አቶ ስዬ ላይ ባቀረቡት ማመልከቻ ላይ የማረሚያ ቤቱ ኃላፊ ፍ/ቤት እንዲቀርቡ በተከሳሾቹ አጃቢ ትዕዛዝ ተላልፎ ችሎቱ ተጠናቋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ሐምሌ 25 ቀን 1994</a></p>

</body>
</html>	














