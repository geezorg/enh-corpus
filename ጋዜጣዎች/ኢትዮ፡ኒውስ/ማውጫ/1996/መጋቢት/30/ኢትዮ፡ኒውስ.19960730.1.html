<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የድንበር ኮሚሽኑ ውሳኔ እንደገና የሚታይ ጉዳይ አይደለም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የድንበር ኮሚሽኑ ውሳኔ እንደገና የሚታይ ጉዳይ አይደለም"</h2>


<p>የኤርትራ መንግስት ቃል አቀባይ የሆኑት አቶ የማነ ገ/መስቀል ለአሜሪካ ድምጽ ሬድዮ ጣቢያ በሰጡት ቃል ከአውሮፓ ህብረት ከፍተኛ ልዑካን ቡድን ጋር የተደረገው ውይይት ገንቢ መሆኑን ጠቅሰው፤ ኤርትራ የተባበሩት መንግሥታት ሽምግልና ላለመቀበል የደረሰችበት ውሳኔ ግን ሊቀለበስ አይችልም ብለዋል።</p>

<p>በሌላ በኩል የኢትዮጵያ መንግስት ቃል አቀባይ የሆኑት አቶ ዘመድኩን ተክሌ በበኩላቸው የድንበር ኮሚሽኑን ውሳኔ አስመልክተው ለአሜሪካ ድምጽ ሬዲዮ በሰጡት ቃል "ኢትዮጵያ ባድመን ወደ ኤርትራ መካለል ትቃወማለች ስህተት የፈጠረው የድንበር ኮሚሽኑ ነው" ብለዋል።</p>

<p>ዘገባው በሚከተለው መልኩ ቀርቧል፦ የኤርትራው ፕሬዝዳንት ቃል አቀባይ አቶ የማነ ገ/መስቀል በሰጡት መግለጫ ሰኞ ዕለት መንግስታቸው ከከፍተኛ የአውሮፓ ማህበር ልዑካን ጋር ያደረገው ውይይት ገንቢ እንደነበር ጠቅሰው ሆኖም ንግግሩ ኤርትራ ቀደም ሲል ከተባበሩት መንግስታት ድርጅት ከኢትዮጵያ ጋር ድንበር ማካለሉ አይሸመግልም ስትል ተቃውማ የደረሰችበት ውሳኔ አይቀረውም ብለዋል።</p>

<p>ሁለቱ ሃገሮች ባድመ የተባለውን የድንበር አካባቢ ማን ይቆጣጠር በሚለው ጥያቄ ላይ አይግባቡም። የኢትዮ ኤርትራ ድንበር ኮሚሽን እንደሚታወቀው ከሁለት ዓመታት በፊት ባድመ የኤርትራ ግዛት ናት ሲል ብይን ሰጥቷል። ኢትዮጵያ ግን ፍርዱን አልተቀበለችም። ኤርትራም በበኩሏ ያ ውሳኔ መጨረሻና አሳሪ ነው ስትል ሌላ ሽምግልና ላለመቀበል ወስናለች።</p>

<p>አቶ የማነ ሲያስረዱም የድንበር ኮሚሽን የሰጠው ብያኔ በልዩ መልዕክተኛ እንደገና የሚታይ ጉዳይ አይደለም። ምክንያቱም ፍርዱ ህጋዊ ውሳኔ ነው። በስምምነቱ መሰረትም የመጨረሻና አሳሪ ነው።</p>

<p>አቶ የማነ አክለውም ኤርትራ ከቀድሞው የካናዳ የውጭ ጉዳይ ሚንስትር ከሊሎይድ አክስፖልዚ ጋር ለመነጋገር ፍቃደኛ ነች። የምትነጋገረው ግን የኮሚሽኑን ውሳኔ የተመለከተ አይሆንም ብለዋል።</p>

<p>የኢትዮጵያ የማስታወቂያ ሚኒስቴር ቃል አቀባይ አቶ ዘመድንኩን ተክሌ በበኩላቸው ሲናገሩ ኢትዮጵያ አሁንም ቢሆን የባድመን ወደ ኤርትራ መካለል ትቃወማለች። ስህተት የፈጠረው የድንበር ኮሚሽኑ ነው ብለዋል።</p>

<p>ቀደም ሲል የአውሮፓ ኮሚሽን መሪ የአየርላንዱ የውጭ ጉዳይ ሚንስትር ብራይን ኮሃን እንደገለፁት የሚኒስትር አክውስዎርዚን ሚና አስመልክቶ ለኤርትራ ባለሥልጣናት መግለፃቸውን አስረድተዋል።</p>

<p>የዓለም አቀፍ ድጋፍ ያላቸው አክስዎርዚ ሚና የተቋረጠውን ንግግር ለማስጀመር ሁኔታዎችን ማመቻቸትና መረዳት እንጂ የድንበር ኮሚሽኑ የሰጠውን ብያኔ ለማሻሻል ወይንም ለማስቀየር አይደለም ሲሉ ሚስተር ከሃን አብራርተዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ መጋቢት 30 ቀን 1996</a></p>

</body>
</html>	














