<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በኤርትራ መካከል ጦርነቱ አይቀሬ ነው! አንድ ከፍተኛ የጦር መኮንን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያና በኤርትራ መካከል ጦርነቱ አይቀሬ ነው! አንድ ከፍተኛ የጦር መኮንን</h2>


<p>በቅርቡ የኢትዮጵያ ጠ/ሚኒስትር መለስ ዜናዊ ባድመን በተመለከተ የኢትዮ-ኤርትራ የድንበር ኮሚሽን ለኤርትራ የወሰነውን ውሳኔ በመቃወም ለፀጥታው ምክር ቤት የፃፉትን ደብዳቤ በተመለከተ የኢትዮ ኒውስ ጋዜጣ ላቀረበው ጥያቄ ለአንድ ከፍተኛ ወታደራዊ መኮንን ሲመልሱ "በኢትዮጵያና በኤርትራ መካከል ጦርነቱ አይቀሬ ነው" በማለት ገልፀዋል።</p>

<p>ስማቸውን ለመግለጽ ያልፈለጉት እኚሁ ከፍተኛ የጦር መኮንን አክለውም ሲናገሩ "ጦርነቱ በየትኛውም ሰዓት ሊፈነዳ ይችላል። በእኛ በኩል ሁኔታው በሰላም እንዲፈታ እንፈልጋለን። ነገር ግን በኤርትራ በኩል የጠብ ጫሪነት ድርጊት የሚፈጸም ከሆነ የመከላከያ ሠራዊታችን ያለፈውን ድል ለመድገም በብቃት የተዘጋጀ ሃይል ነው" ብለዋል።</p>

<p>በአንዳንድ ምሁራን አስተያየት የአቶ መለስ ደብዳቤ ወደ ጦርነት ለመግባት መንደርደሪያ መሆኑ ተጠቁሟል በሌላ በኩል በባድመ የተፈጠረው ችግር ዳግም ደም እንዳያፋስስ ጥንቃቄ መደረግ እንዳለበትና ችግሩ የመጨረሻ ዕልባት እንዲያገኝ ህዝቡ በጉዳዩ ሙሉ ተሳታፊ እንዲሆን የሚያሳስቡ ወገኖችም አሉ።</p>

<p>ይህ በአቶ መለስ ለፀጥታው ምክር ቤት የተፃፈው ደብዳቤ ገዥው ፓርቲ የአቋም ለውጥ ማድረጉን የሚያሳይ ነው የሚሉ ወገኖችም አሉ። እነዚህ ወገኖች እንደሚሉት ከሆነ የገዢው ፓርቲ ሊቀመንበር የሆኑት አቶ መለስ በባድመ ላይ ግልጽ የሆነና ፍትሃዊ አቋም እንዲይዙ ያደርጋቸው የህዝብ በተለይም የትግራይ ተወላጆች ግፊት ነው ይላሉ።</p>

<p>ከወደ ኤርትራ የሚወጡት መግለጫዎች በአንጽንኦት እንደሚጠቁሙት ባድመን በምንም ዓይነት ለድርድር እንዳማያቀርቡ እንዲሁም የኢትዮ-ኤርትራ የድንበር ኮሚሽን ያሳለፈው ውሳኔ በምንም መልኩ መለወጥ እንደሌለበት የሚያሳይ ነው። በተለይ በኤርትራው ፕሬዝዳንት በአቶ ኢሳያስ አፈወርቂ ጉዳይ ዳግም የሚታሰብ አይደለም።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ መስከረም 21 ቀን 1996</a></p>

</body>
</html>	
