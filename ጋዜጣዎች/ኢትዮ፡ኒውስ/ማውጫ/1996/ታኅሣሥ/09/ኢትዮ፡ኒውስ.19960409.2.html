<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢህአዴግ የተከተለው ፖሊሲ የኢትዮጵያን ብሔራዊ ጥቅም በሚጐዳ መልኩ ለዓመታት ዘልቋል" ረ/ፕሮፌሰር መድኃኔ ታደሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢህአዴግ የተከተለው ፖሊሲ የኢትዮጵያን ብሔራዊ ጥቅም በሚጐዳ መልኩ ለዓመታት ዘልቋል" ረ/ፕሮፌሰር መድኃኔ ታደሰ</h2>


<p>ኢህአዴግ ሥልጣን ከመያዙ በፊት ጀምሮ እስካሁን ድረስ ስለኤርትራ እየተከተለ ያለውን ፖሊሲ በሚመለከት ህዳር 1996 ከታተመው ከልሳነ ህዝብ መጽሔት ጋር ቃለ ምልልስ ያደረጉት የታሪክ ምሁርና የፖለቲካ ተንታኝ ረዳት ፕሮፈሠር መድኃኔ ታደሰ "ነፃ አውጪ ድርጅቶች ሥልጣን ከያዙም በኋላ ወደ መንግሥትነት ለመለወጥ የተወሰነ ጊዜ ያስፈልጋቸዋል። በኢህአደግ ሁኔታ ግን ከልኩ ያለፈ መንገዋለል ታይቶበታል። ኤርትራን በሚመለከት የተከተለው ፖሊሲ የኢትዮጵያን ብሄራዊ ጥቅም በሚጐዳ መልኩ ለዓመታት ዘልቋል" ሲሉ ገለጹ። </p>

<p>ረ/ፕ በመቀጠል "ኢህአዴግ ሥልጣን ከመያዙ በፊት ሕወሀት ከኤርትራ ቡድኖች ጋር በነበረው አጋርነት ከሚከተለው ርዕዩተ አለም አንፃር የኤርትራውያን የነፃነት ትግል ፍትሃዊነት ከመቀበል አልፎ "የኤርትራ ጥያቄ የቅኝ ግዛት ጥያቄ ነው" ብሎ እስከ መሟገትና ጥያቄውን ከግብ ለማድረስ የህይወት መስዋዕትነት እስከመክፈል ደርሷል። የቅኝ ግዛት ጥያቄው ድርሰት የኢትዮጵያን ታሪካዊ ተጨባጭ የፖለቲካና ኢኮኖሚ መሠረት ካለመገንዘብ የመነጨ ስሜታዊ አቋም ቢሆንም ወታደራዊ ትብብሩና የትግል አጋርነቱ ግን ከአካባቢያችን ወታደራዊ የኃይል ሚዛን ጋር የተያያዘ፣ ሕወሐት ለራሱ ሕልውናና እድገት ያደረገው ዝምድና ጭምር ነበር ማለት ይችላል" ብለዋል።</p>

<p>ረ/ፕ መድህኔ ኢህአዴግ ከአካባቢ ካሉ ሃገሮች ጋር ስለተከተለው የውጭ ፖሊሲ ሲናገሩም ፖሊሲው "የኢትዮጵያ ታሪካዊና ወቅታዊ የፀጥታ ችግሮችን በቅጡ ካለማገናዘብና ከእውቀት ማነስ የተፈጠረ ነው። ኤርትራ ውስጥ አዲስ ኃይል ከመፈጠሩ አንፃር ሊፈጠር የሚችለውን ለውጥ ሳይጤንና የአካባቢው የኃይል አሰላለፍን የተለያዩ ሃይሎችን አቋምና ባህሪይ ሳይገመገምና ሳይረዳ እንዲሁም መልካም ጉርብትናን እንደመፈክር በማንገብ የኢትዮጵያን ወታደራዊ ቁመና በማሳነሱ ለብዙ ጥቃቶችና በኋላም ለዓለም ጭምር ድንገታዊ ለሆነው የኤርትራ ወረራ ድርጊት ዳርጐናል። ከዚህ አንጻር ኢህአዴግ በኤርትራ ላይ እየተከተለው የመጣው ፖሊሲ ትልልቅ ችግሮች የነበሩበት እንደሆነ ማየት ይቻላል" በማለት ሰፊ ማብራሪያ ሰጥተዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ታህሳስ 9 ቀን 1996</a></p>

</body>
</html>	














