<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሑመራ ለሱዳን ተላልፋ ተሰጥታለች በሚለው ላይ የትግራይ ክልል መልስ ቢሰጥም የፌዴራል መንግሥት ግን እስካሁን የሰጠው ምላሽ የለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሑመራ ለሱዳን ተላልፋ ተሰጥታለች በሚለው ላይ የትግራይ ክልል መልስ ቢሰጥም የፌዴራል መንግሥት ግን እስካሁን የሰጠው ምላሽ የለም</h2>


<p>ከሁመራ የተወሰኑ መሬቶች ለሱዳን አሳልፎ ለመስጠት መንግስት ዝግጅት እያደረገ ነው በሚል ጋዜጦች ከፕሮፌሰር መስፍን ወልደማርያም ጋር ያደረጉትን ቃለ ምልልስ አስመልክቶ የትግራይ ምክር ቤት ምላሽ ሲሰጥ በፌዴራል መንግሥቱ በኩል ግን እስካሁን ጉዳዩ አስመልክቶ በይፋ የሰጠው መግለጫ አለመኖሩ የብዙሃኑ መነጋገሪያ አጀንዳ ሆኖ መሰንበቱ ታወቀ።</p>

<p>የትግራይ ም/ቤት አካባቢው በትግራይ ክልል መገኘቱን ገልጾ፣ የድንበርን ጉዳይ አስመልክቶ ውሳኔ መስጠት የሚገባው የፌዴራል መንግስቱ መሆኑን ጠቅሶ እስካሁን ድረስ ግን የክልሉ መሬት ተቆርሶ ለሱዳን መንግስት መሰጠቱን እንደማያውቅ ከአንድ ጋዜጣ ጋር ባደረገው ቃለ ምልልስ ላይ ገልጿል።</p>

<p>ምክር ቤቱ ከዚሁ ጋዜጣ ጋር ባደረገው ቃለ ምልልስ ላይ «እንዲህ ዓይነት ሁኔታዎች ሲፈጠሩ በአገር አቀፍ ደረጃ ኮሚሽን ተቋቁሞ ውሳኔ ይሰጣል እንጂ ዝም ብሎ መሬት እየተቆረሰ የሚሰጡበት ሁኔታ የለም» ብሏል።</p>

<p>በሌላ በኩል አንድ ስማቸው ለመጥቀስ ያልፈለጉ የውጭ ጉዳይ ሚኒስትር ባለሥልጣን ከሌላ አንድ የግል ጋዜጣ ጋር ባደረጉት ቃለ ምልልስ ላይ «የፕሮፌሰሩ ( የመስፍን ወልደማርያም) አባባል ከእውነት የራቀና የፈጠራ ወሬ ነው» በማለት አስተባብለዋል። እኚሁ ስማቸው ያልተገለፀው ባለሥልጣን።</p>

<p>አክለው ሲናገሩም «በጥንቃቄ ሰነዶችና መረጃዎች ላይ ጥናት አካሂደን፣ ምሁራኖችን ተመራማሪዎችን ጋብዘን እንደምሰራ ፕሮፌሰሩም ያውቃሉ... ሁልጊዜ ነገሮችን አበላሽቶ ለመሄድ ያለ የሌለውን መናገር ለምን እንደሚመርጡ አይገባኝም» ብለዋል።</p>

<p>በሌላ በኩል በኢትዮጵያና በሱዳን መካከል ያለውን ድንበር ለማሳመር የሁለቱ አገሮች መንግስታት እየተወያዩ መሆናቸው ቢታወቅም ሁመራ ለሱዳን ትከለል ወይስ ለኢትዮጵያ እስከአሁን በመንግስት የተሰጠ መግለጫ የለም። በአንዳንድ አስተያየት ሰጪዎች የመንግስት ዝምታ ጥርጣሬን አሳድሯል ይላሉ።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ነሐሴ 06 ቀን 1996</a></p>

</body>
</html>	
