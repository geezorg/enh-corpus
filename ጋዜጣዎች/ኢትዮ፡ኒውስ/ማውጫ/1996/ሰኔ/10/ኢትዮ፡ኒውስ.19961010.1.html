<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ደርግ ኢህአፓ የጀመረውን ወንጀል ተከላከለ እንጂ የዘር ማጥፋት ወንጀል አልፈፀመም» ሻምበል ለገሰ አስፋው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ደርግ ኢህአፓ የጀመረውን ወንጀል ተከላከለ እንጂ የዘር ማጥፋት ወንጀል አልፈፀመም» ሻምበል ለገሰ አስፋው</h2>


<p>ደርግ የኢትዮጵያን አንድነት ለማስከበር ባደረገው ጥረት አሳዛኝ እልቂት መድረሱ ግልጽ ቢሆንም ደርግ የዘር ማጥፋት ወንጀል አልፈፀመም ሲሉ ሻምበል ለገሰ አስፋው ከትናንት በስቲያ ለዋለው ችሎት ገለጹ።</p>

<p>ሻምበል ለገሰ በወቅቱ ለተፈጠረው እልቂት ደርግ ብቻ ተጠያቂ የተደረገ ቢሆንም የአብዮቱ ተዋናይ የነበሩት በሙሉ ለእልቂቱ ተጠያቂ ናቸው ካሉ በኋላ በጊዜው የቀድሞ ባላባቶች ኢዲዩ በሚል ስያሜ ገበሬውን መግደል መጀመራቸውንና ኢህአፓ ደግሞ ወደ ትጥቅ ትግል መግባቱን ገልፀዋል።</p>

<p>ሻምበል ለገሰ አክለውም እንዲያውም ይባስ ብሎ ዲሞክራሲ በሚባል እና የነሱ ተብሎ በተከፈተ ጋዜጣ የትጥቅ ትግል እቀጥላለሁ ብሎ አወጀ። ከትጥቅ ትግሉ አስቀድሞም ቢሆን ወታደራዊ ክንፉን በሻዕቢያ በኩል ወደ ፍልስጤም ልኮ ሰልጠነው ሲመለሱ የኤርትራ ጥያቄ የቅኝ ግዛት ጥያቄ ነው የሚለውን ኢትዮጵያን የሚያፈራርሰውን አጀንዳ ከሻዕቢያ ጋር ተዋውለው የተሰጣቸውን መሳሪያ ይዘው ትግራይ ገቡ። ይህ የኢህአፓ እርምጃ ደርግ ሳይፈልግ ወደ ጦርነት እንዲገባ አስገድዶታል ካሉ በኋላ በኢትዮጵያ የዘር ማጥፋት ወንጀል አለመፈጸሙን ይልቁንም የተለያዩ የፖለቲካ ጎራዎች ፍልሚያ ማካሄዳቸው አስረድተዋል ደርግ ወደ ቀይ ሽብር እርምጃ የገባው ቅድሚያ በኢህአፓ የተከፈተበትን ነጭ ሽብር ለመከላከል ነበር ያሉት ሻምበል ለገሰ በኢህአፓ የከተማ ውስጥ ትግል አንድ ሺህ ሦስት መቶ አስራ ዘጠኝ ሰዎች መገደላቸውን ጠቅሰው እንደ መንግስት ራሱን እና ህዝቡን ለመከላከል መገደዱን አስታውቀዋል።</p>

<p>ከዚህ ሁሉ እልቂት በኋላ ህዝቡ ውሎ ለመግባት ዋስትና ስላጣ ግልብጥ ብሎ ሰልፍ በመውጣት አስታጥቁኝ አታስጨርሱን ሲል ጠየቀ። እንዲያውም ይባስ ተብሎ ኢህአፓ ነኝ ብሎ ራሱን የሚጠራው ቡድን አንደኛ መርካቶ ቁጭራ ባንክ ሁለተኛ የሞጆ ባንክ ሦስተኛ የሰንዳፋን ፖሊስ ኮሌጅ መሳሪያ ዘርፏል። የነዳጅ ማደያ አቃጥሏል የቅዱስ ጊዮርጊስ የሜታ ቢራ ፋብሪካ ተሰባብሯል። የአንበሳ አውቶብስ ጋራዥ ተቃጥሏል፣ ካቴድራል ት/ቤት ተዘርፏል፣ የካቲት ፖለቲካ ት/ቤት ተቃጥሏል፤ መምህራን በእሳት ጋይተዋል ታዲያ ደርግ በመንግሥትነቱ እነዚህን ሁሉ ችግሮች ተከላከለ እንጂ የዘር ማጥፋት ወንጀል አልፈጸመም ሲሉ ለችሎቱ በዝርዝር አስረድተዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ሰኔ 10 ቀን 1996</a></p>

</body>
</html>	
