<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የቱርክ ኢንቨስተር አገራችንን ገድሎ ሄዷል"ባለሥልጣናት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የቱርክ ኢንቨስተር አገራችንን ገድሎ ሄዷል"ባለሥልጣናት</h2>


<p>በኢትዮጵያና በቱርክ መንግሥታት መካከል ኢንቨስትመንትን ለማስፋፋትና ለባለሀብቶች ዋስትና ለመስጠት እንዲያስችል ተብሎ የተፈረመው ስምምነት ቅሬታ ቀሰቀሰ። የመንግሥት ባለሥልጣናት በስምምነቱ ላይ ቅሬታ የሰነዘሩት "ቀደም ሲል ወደ ኢትዮጵያ ገብቶ የነበረውና ሦስት ጨርቃ ጨርቅ ፋብሪካዎችን ገዝቶ የነበረው የቱርክ ኢንቨስተር በአገራችንና በሕዝባችን ላይ የፈፀመው ዓይነት በደል በሌሎቹ የቱርክ ኢንቨስተሮች እንደማይፈፀም ምን ዋስትና አለ?" በማለት ነው።</p>

<p>የቱርክ ኢንቨስተር ነው የተባለ ሰው ሦስት ጨርቃ ጨርቅ ፋብሪካዎቻችንን ከገዛ በኋላ ማሽኖችን በማወላለቅና ከአንድ ቦታ ወደ አንድ ቦታ በማጓጓዝ ከጥቅም ውጭ አድርጓቸዋል ያሉት አንድ ባለሥልጣን፤ ፋብሪካዎቹ ከጥቅም ውጭ እየሆኑ ሲመጡ በርካታ ሠራተኞች ከሥራ የመፈናቀል ዕድል ገጥሟቸው ከነቤተሰቦቻቸው በረሃብ እየተቆሉ ነው ብለዋል።</p>

<p>ከፍተኛ በደል የፈፀሙብን እኚህ ባለሀብት በሕግ እንዳይጠየቁ ከአገር ሾልከው አምልጠዋል ያሉት እኚሁ ቅሬታ አቅራቢ "እኛም ችግረኛ ሠራተኞችንና የተበላሹ ፋብሪካዎችን ታቅፈን ተቀምጠናል" ብለዋል።</p>

<p>የሁለቱ አገሮች የኢንቨስትመንት ስምምነት ሰነድ አቅራቢ የሆኑት ባለሥልጣን ለዚህ ቅሬታ ምላሽ የሰጡት ግን "በዚህ ጉዳይ ላይ የደረሰን ቅሬታ ስለሌለ ምንም ማለት አልችልም። ይህ ጉዳይ ደግሞ ጳርቲቹላር (ግለሰባዊ) እስሱአ (ጉዳይ) ነው" በማለት ነው። ይህን ምላሽ እንደማይቀበሉት የተናገሩ ሌላ ባለሥልጣን በበኩላቸው "ይህ አገርን የገደለ ጉዳይ እንዴት ጳርቲቹላር ነው ይባላል? እኚህ ባለሀብት የቱርክ ናቸው ከተባለ ወደፊት የሚመጡት የቱርክ ባለሀብቶች እንደ አገራቸው ሰው ተጨማሪ በደል እንደማይፈፅሙብን ምን ዋስትና አለ? ስለ ጉዳዩ መረጃ አልደረሰንም የሚባለውንም አልቀበለውም። ሁላችንም እናውቀዋለን፤ ተነጋግረንበታልም" በማለት በግልጽ ተናግረዋል።</p>

<p>በስተመጨረሻ በዚህ ጉዳይ ላይ የተደረገውን ስብሰባ ሲመሩ የነበሩት አቶ ዳዊት ዮሐንስ "እኔ በበኩሌ አንድ ሰው በደል ስለፈፀመ ከአገሪቱ ጋር ጠቅላላ ግንኙነት አይኑረን ማለት በመሠረቱ ስህተት ይመስለኛል። ግለሰቦች የሚፈጥሩት ችግር በሕግ የሚፈታ ይሆናል" የሚል ምላሽ ሰጥተዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ሚያዚያ 2 ቀን 1995</a></p>

</body>
</html>	














