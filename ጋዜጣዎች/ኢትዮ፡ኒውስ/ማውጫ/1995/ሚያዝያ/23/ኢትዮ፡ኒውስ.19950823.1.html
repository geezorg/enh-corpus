<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኢትዮጵያን ጥቅም እንደማያስጠብቅ እያወቁ ነው ከሕዝብ ጀርባ ስምምነቱን የፈረሙት" አቶ ልደቱ አያሌው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የኢትዮጵያን ጥቅም እንደማያስጠብቅ እያወቁ ነው ከሕዝብ ጀርባ ስምምነቱን የፈረሙት" አቶ ልደቱ አያሌው</h2>


<p>"የቅኝ ግዛት ውልን መሠረት ያደረገው የአልጀርሱ ስምምነት የኢትዮጵያን ጥቅም እንደማያስጠብቅ መረጃ ያላቸው የኢትዮጵያ መንግሥት ባለሥልጣናት ሆን ብለው ነው ከኢትዮጵያ ሕዝብ ጀርባ ስምምነቱን የፈረሙት ብለን ነው እኛ እምናምነው" ሲሉ የኢትዮጵያ ዴሞክራሲያዊ ፓርቲ ዋና ፀሐፊ ገለፁ።</p>

<p>የድንበር ኮሚሽኑን ውሳኔ በተመለከተ ከኢትዮ ኒውስ ጋር ቃለ ምልልስ ያደረጉት የፓርቲው ዋና ፀሐፊ አቶ ልደቱ የአልጀርሱ ስምምነት ከፍተኛ የሕዝብ መስዋዕትነት የተከፈለባቸው መሬቶች ወደ ኢትዮጵያ ሊያስመልስ እንደማይችል ቀደም ብሎ ፓርቲያቸው መረዳቱንና በወቅቱ በፓርላማው ጭምር ተቃውሞ ማሰማቱንና የ140 ሺህ ሰዎች የተቃውሞ ፊርማ በማሰባሰብ ለተባበሩት መንግሥታት ድርጅትና ለአፍሪካ አንድነት ድርጅት መስጠቱንም ጨምረው ገልፀዋል።</p>

<p>የአልጀርሱን ስምምነት መሠረት ያደረገ ነው የሚሉት የሄጉ ውሳኔ የኢትዮጵያን ጥቅም እንደማያስጠብቅ ዛሬ መሬት ላይ ሲያርፍ ሳይሆን ቀደም ብለው ባለሥልጣናቱ ያውቁ ነበር በማለት ለተሰራው ስህተት እከሌ ከእከሌ ሳይባል ኃላፊነቱን መሸከም አለባቸው ሲሉ ፀሐፊው አሳስበዋል።</p>

<p>የፓርቲው ፀሐፊ አቶ ልደቱ ፓርቲያቸው የሄጉን ውሳኔ በመቃወም ከሚቀጥለው እሁድ ጀምሮ "ሕዝቡን ለማወያየትና እውነታውን እንዲያውቀው ለማድረግ" ከአዋሳ ጀምሮ ባሌ ጎባ፣ ጅማ፣ አርባ ምንጭ፣ አምቦ፣ ደብረ ብርሃን በመሳሰሉት ከተሞች እየተዘዋወረ በአጀንዳው ላይ ሰፊ ግንዛቤ ለማስጨበጥ እንደሚንቀሳቀስ ገልፀዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ሚያዚያ 23 ቀን 1995</a></p>

</body>
</html>	














