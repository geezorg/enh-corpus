<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢትዮጵያ ሴቶች እግር ኳስ ብሔራዊ ቡድን ሽልማት ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለኢትዮጵያ ሴቶች እግር ኳስ ብሔራዊ ቡድን ሽልማት ተሰጠ</h1>


<p>በያዝነው ሣምንት የመጀመሪያ ቀን ሁለት አህጉራዊ ግጥሚያዎች ተካሂደው ነበር። የኢትዮጵያ ሴቶች ብሔራዊ እግር ኳስ ቡድን በኡጋንዳ ርዕሰ መዲና ካምፓላ እንዲሁም የወንዶች ብሔራዊ ቡድን በአገሩ ከጊኒ አቻው ጋር የተለያዩ የማጣሪያ ግጥሚያዎችን አካሂደዋል።</p>

<p>የኢትዮጵያ ሴቶች ብሔራዊ ቡድን ግጥሚያውን ያደረገው ለ3ኛ ጊዜ በናይጄሪያ ለሚካሄደው የአፍሪካ ዋንጫ ለማለፍ ነው። በዚህ የማጣሪያ ውድድር ፕሮግራም መሠረት ቡድኑ የመጀመሪያ ጨዋታውን ያካሂድ የነበረው ባለፈው ሐምሌ ከስዊዚላንድ ቡድን ጋር ነበር። ነገር ግን የሲዊዚላንድ ብሔራዊ ቡድን በግጥሚያው ሳይካፈል በመቅረቱ የኢትዮጵያ ሴቶች ብሔራዊ ቡድን በፎርፌ ለማለፍ ችሏል። በዚህ መሠረት ቀጣይ የማጣሪያ ጨዋታውን ከኡጋንዳ ቡድን ጋር እንዲያደርግ የተመደበው ይህ ቡድን የመጀመሪያ ግጥሚያውን ያካሄደው በአገር ውስጥ ነበር።</p>

<p>ባለፈው መስከረም 12 በወንጂ ስታዲየም ባካሄደው በዚህ የመጀመሪያ ጨዋታው አዲስ ፈለቀና እንደገና ዓለም አዋሶ ባስቆጠሯቸው ግቦች 2ለ0 በሆነ ውጤት ለማሸነፍ በቅቷል። በዕለቱ ጨዋታውን ለመመልከት በቦታው ተገኝቶ የነበረው የእግር ኳስ አፍቃሪ አብዛኛው ቡድኑ ለዚህ መሰል ድል ይበቃል ብለው አልገመቱም ነበር። ምክንያቱም የሴቶች ብሔራዊ ቡድን ዓለም አቀፍ ውድድር አካሂዶ ስለማያውቅ ከተመሠረተም ገና የ3 ወር ዕድሜ ብቻ በማስቆጠሩ የልምድ ማነስ ሊታይበት ይችላል የሚል ግምት ስለነበረ ነው።</p>

<p>በመልሱ ጨዋታ ሰፊ ዕድል ይዞ ወደ ካምፓላ ያቀናው የኢትዮጵያ ሴቶች ብሔራዊ ቡድን አቻ መውጣት ወይም ከአንድ ጎል ባልበለጠ መሸነፍ ለአፍሪካ ዋንጫ ያበቃው ነበር። ይህንኑ ወሳኝ ጨዋታ ባለፈው እሁድ ያካሄደው ብሔራዊ ቡድኑ የተለመደ ስልታዊ ጨዋታውን ለማሳየት ችሏል። ቡድኑ ጠንክሮ ቢጫወትም ከእረፍት በፊት አንድ ከእረፍት በኋላ ሌላ አንድ በድምሩ ሁለት ጎል ለማስተናገድ ተገዶ ነበር። ያም ሆኖ ያለመረበሽ በእርጋታ በመጫወታቸው ከእረፍት መልስ ብዙም ሳይቆዩ በእንደገና ዓለም አማካኝነት የመጀመሪያውን ጎል ለማስቆጠር የበቁ ሲሆን ከ15 ደቂቃ በኋላ በሌላኛዋ አጥቂ ተራማጅ ተስፋዬ አቻ የምታደርጋቸው ግብ ለማስመዝገብ ችለዋል። በዚህም በደርሶ መልስ 4ለ2 በሆነ አጠቃላይ ውጤት ናይጄሪያ ላይ ለሚደረገው 3ኛ የአፍሪካ ዋንጫ ለማለፍ ችሏል። በዕለቱ በነበረው ጨዋታ የኢትዮጵያ ሴቶች ብሔራዊ ቡድን ያሳየው አመረቂ እንቅስቃሴና የሥነ ልቦና ጥንካሬ ደጋፊዎቹን ሲያስደስት ከባለጋራው ቡድንና ደጋፊዎች ደግሞ አድናቆትን እንዲላበስ አስችሎታል። </p>

<p>ይህ በእንዲህ እንዳለ አኩሪ ድል ለማስመዝገብ የበቃው የኢትዮጵያ ሴቶች ብሔራዊ ቡድን ከትናንት በስቲያ ወደ አገሩ ሲገባ ደማቅ አቀባበል ተደርጎለታል። በተጨማሪም ከወጣቶች ባህልና ስፖርት ሚኒስትር የተዘጋጀለትን የገንዘብ ሽልማት ተረክቧል። ሚኒስትር መስሪያ ቤቱ ለጠቅላላ ሽልማት 100 ሺህ ብር ወጪ ያደረገ ሲሆን ለዋና አሠልጣኝ ሺህ ብር እንዲሁም ለእያንዳንዱ ተጫዋች የ4 ሺህ ብር ክፍያ ተፈጽሟል።</p>

<p>በሌላ ዜና ቱኒዚያ ላይ ለሚደረገው 24ኛው የአፍሪካ ዋንጫ ተሳታፊ ለመሆን የማጣሪያ ግጥሚያውን በማካሄድ ላይ የሚገኘው የኢትዮጵያ ወንዶች ብሔራዊ ቡድን በተመሳሳይ ዕለት በአዲስ አበባ ስታዲየም ባደረገው ግጥሚያ የጊኒ አቻውን 1ለ0 ለማሸነፍ ችሏል።ባለፈው እሁድ ሁለተኛ ግጥሚያውን ያደረገው ብሔራዊ ቡድኑ ከእረፍት መልስ በያሬድ አበጀ በተገኘ ብቸኛ ጎል አሸንፎ ለመውጣት ችሏል።</p>

<p>ብሔራዊ ቡድኑ በመጀመሪያ ግማሽ ጨዋታ በተለይ የመሃል ክፍሉ ሳስቶ የታየ ሲሆን ከእረፍት መልስ በተደረጉ የተጫዋች ለውጦች ሙሉዓለም ረጋሳ በአንተነህ ተተክቶ በመግባት የጨዋታውን ይዘት በመቀየር ለቡድኑ ውጤት ማማር የበኩሉን አድርጓል። በዚህም ቡድኑ በቀጣይነት ከላይቤሪ ጋር ለሚያደርገው የማጣሪያ ግጥሚያ በተለይ የመሃል ክፍሉን በሚገባ ማጠናከር እንደሚጠበቅበትና ለዚህም ጀርመናዊ አሰልጣኝ ጆኸን ፊገ ብዙ መሥራት እንደሚጠበቅባቸው ከወዲሁ ተገምቷል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ጥቅምት 7 ቀን 1995</a></p>

</body>
</html>	














