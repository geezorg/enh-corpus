<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በረቂቅ የፕሬስ ሕጉ ዙሪያ ሁለተኛ ስብሰባ ዛሬ ይጀመራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በረቂቅ የፕሬስ ሕጉ ዙሪያ ሁለተኛ ስብሰባ ዛሬ ይጀመራል</h2>


<p>በረቂቅ የፕሬስ ሕጉ ዙሪያ ማስታወቂያ ሚኒስቴር ለሁለተኛ ጊዜ በግዮን ሆቴል ያዘጋጀው ሲምፖዚየም ዛሬና ነገ ይካሄዳል።</p>

<p>በርካታ የግልና የመንግሥት ፕሬስ ጋዜጠኞች ይገኙበታል ተብሎ በሚጠበቀው በዚህ ሲምፖዚየም፣ ገና ከአጀማመሩ ውዝግብ ይነሣል ተብሎ ተፈርቷል።</p>

<p>ከሁለት ቀናት በፊት የግል ፕሬስ ወኪሎች በስብሰባው ላይ አማራጭ ሕግ ይዘው ለመግባት ለማስታወቂያ ሚኒስቴር ጥያቄ ያቀረቡ ሲሆን፤ "ሕግ የማውጣት ሕጋዊ ሥልጣን ያለው መንግሥት እንጂ እናንተ አይደላችሁም" የሚል ምላሽ ሰጥቷል ማስታወቂያ ሚኒስቴር። "ረቂቁ መሻሻል ብቻ ሳይሆን ሙሉ በሙሉ መቀየር አለበት" የሚል አቋም ላይ የደረሱት የግሉ ፕሬስ አባላት "የረቂቁ አብዛኛው አንቀጽ ከጠበቅነው ውጭ ሊሆን የቻለው ጉዳዩ ከማንም በላይ የሚመለከተን ሆኖ ሳለ ሕግ በማርቀቁ ሂደት እንድንሣተፍ ባለመደረጉ ነው" ሲሉ መንግሥትን ወቅሰዋል። ለአንድ የጋራ ዴሞክራሲያዊ አገር ግንባታ በቅንነት ከታሰበ በፕሬስ ሕጉ የማርቀቅ ተግባር ላይ እንጋበዝ ነበር የሚሉት የግሉ ፕሬስ አባላት፤ "መንግሥት እኛን ለማሳተፍ ፈቃደኝነት የሚታይበት ስላልሆነ አማራጭ የሕግ ረቂቅ በራሳችን አዘጋጅተን ስብሰባው ላይ መቅረብ አለብን" የሚል ውሳኔ ላይ ደርሰዋል።</p>

<p>የዛሬው ስብሰባ ከመጀመሩ ከጥቂት ቀናት ጀምሮ እስከትናንት ድረስ አማራጭ የሕግ ረቂቅ ይዘው በስብሰባው ላይ ይቀርቡ ዘንድ ለማስታወቂያ ሚኒስቴር ጥያቄ ቢያቀርቡም፤ ያገኙት ምላሽ ጥያቄያቸው ተቀባይነት እንደሌለው የሚያሳይ መሆኑ፤ የዛሬው ስብሰባ ገና ከአጀማመሩ ይታወክ ይሆናል የሚለውን ስጋት አጠንክሮታ።</p>

<p>"የተሻለ ሕግ ተመካክሮ ለማውጣት ከተፈለገ የግሉ ፕሬስ ጥያቄ ለምን ተቀባይነት አላገኘም?" ተብለው የተጠየቁት የብሮድካስት ኤጀንሲ ዋና ሥራ አስኪያጅ አቶ ሽመልስ ከማል፤ በአገሪቱ ሕግ መሠረት ሕግ የማመንጨት ሥልጣን ያላቸው የሚኒስትሮች ምክር ቤትና አስፈፃሚ አካላት እንዲሁም በአንድ ጉዳይ ላይ ተመሳሳይ አቋም ላይ የደረሱ ከ20 በላይ የፓርላማ አባላት ጥያቄያቸውን በፊርማ ሲያቀርቡ ነው ብለዋል።</p>

<p>በመንግሥት በኩል በቀረበው ረቂቅ ላይ ከመነጋገር ውጭ የፕሬሱ አካል ረቂቅ ሕግ ይዞ የሚቀርብበት ምንም ሕጋዊ ምክንያት የለም ያሉት አቶ ሽመልስ፤ በዚህ ምክንያት በዛሬው ስብሰባ ላይ ውዝግብ ይነሳል የሚል ጥርጣሬ እንደሌላቸው ገልፀዋል - "ምክንያቱም ማንኛውም ፕሬስ የአገሪቱን ሕግ ማክበር አለበትና" ብለዋል -አቶ ሽመልስ።</p>

<p>"ለሁለተኛ ጊዜ የሚቀርበው ረቂቅ ምን ያህል መሻሻል ተደርጎበታል?" በማለት ላቀረብንላቸው ጥያቄ አቶ ሽመልስ በሰጡን ምላሽ፤ አንዳንዶቹን አንቀጾች ጨርሶ በማውጣትና ጥቂት በማይባሉ አንቀፆች ላይ በርካታ ማሻሻያዎችን በማድረግ ትልቅ ለውጥ ያለው የማሻሻይ ሥራ ተሠርቷል ብለዋል።</p>

<p>እንደ አቶ ሽመልስ ገልፃ ጨርሰው እንዲወጡ ከተደረጉት የአንቀጽ ክፍሎች በተጨማሪ በትንሹ በ13 አንቀፆች ላይ ትርጉም ያለው ማሻሻያ ተደርጓል።</p>

<p>ማሻሻያ ከተደረገባቸው መካከል የፕሬስ ሥራ የመሥራት መብት፣ በውጭ አገር ስለሚታተሙ የፕሬስ ውይይቶች፣ ስለምዝገባ፣ ስለአዟሪዎችና አከፋፋዮች፣ የፕሬስ ሥራ ስለሚፈቀድበት ወይም ስለሚሰረዝበት፣ መረጃ ስለማግኘት መብት፣ ስለተከለከሉ መረጃዎችና ስለማስታወቂያዎች በተደነገጉት አንቀፆች ላይ ማሻሻያዎች እንደተደረጉ ከአቶ ሽመልስ ገልፃ ለመረዳት ተችሏል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ የካቲት 13 ቀን 1995</a></p>

</body>
</html>	














