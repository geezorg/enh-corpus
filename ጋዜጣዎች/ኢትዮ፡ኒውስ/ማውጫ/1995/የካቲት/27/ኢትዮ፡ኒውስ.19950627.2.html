<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ማስታወቂያ ሚኒስቴር VOAን ከሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ማስታወቂያ ሚኒስቴር ቭኦኣን ከሰሰ</h1>


<p>"የፕሬስ ነፃነት በኢትዮጵያ" በሚል ርዕስ ፌብሩዋሪ 2/2003 ዓ.ም ረቂቅ የፕሬስ ሕጉን አስመልክቶ የአሜሪካ መንግሥትን አቋም የሚያንፀባርቅ ነው ተብሎ በአሜሪካ ድምፅ ሬዲዮ የአማርኛ ፕሮግራም የቀረበውን ርዕስ አንቀጽ የኢትዮጵያ መንግሥት ተቃወመው።</p>

<p>ቪ.ኦ.ኤ ውስጥ ያሉ ታማኝ ምንጮቻችን እንደገለፁት የማስታወቂያ ሚኒስትሩ አቶ በረከት ስምኦን ርዕሰ አንቀፁን በመቃወም ለVOA ዳይሬክተር ለሚስተር ጃክሰን ደብዳቤ ጽፈዋል።</p>

<p>አቶ በረከት ለዳይሬክተሩ በፃፉት ደብዳቤ "ርዕስ አንቀጹን ሳነብ ፍጹም የመገረምና ተስፋ የመቁረጥ ስሜት አድሮብኛል። የርዕስ አንቀፁን ሁለት መስመሮች በማንበብ ብቻ ጠቅላላ ጽሑፉ በተሳሳቱና መሠረተ ቢስ በሆኑ ውንጀላዎች የተሞላ መሆኑ ማንም ሰው በቀላሉ ሊረዳው ይችላል።" ማለታቸውን የጠቀሱት ምንጮቻችን ከዚህም ባሻገር ወደ አንድ ጫፍ የሚሄድና በኢትዮጵያ የፕሬስ ነፃነት ያለውን እውነታ ለማየት ያልሞከረ ርዕስ አንቀፅ ነው ማለታቸውን ጠቁመዋል።</p>

<p>አንዳንድ ድክመቶች ያሉበትንና በሥራ ላይ ያለውን የፕሬስ ሕግ መሠረት በማድረግ በአሁኑ ጊዜ በርካታ ፕሬሶች እየታተሙ ቢሆንም ሙያዊ ብስለታቸው ግን እጅግ አናሳ መሆኑንን የግል ፕሬሶች ከሕግ ውጭ ሲሰሩ መንግሥት በትዕግስት ሲያልፋቸው እንደቆየ ሚኒስትሩ በደብዳቤያቸው መግለፃቸውን የገለፁት ምንጮቻችን "መንግሥት ይህን የሚያደርገውም የተያያዝነው ገና አዲስ የዴሞክራሲ ግንባታ እንደመሆኑ መጠን በፕሬሱም ይሁን በሚመለከተው አካል ሁሉ ስህተቶች ማጋጠማቸው አይቀሬ መሆኑን በመገንዘብ ነው" ማለታቸውን አመልክተዋል።</p>

<p>በእንዲህ ዓይነት ሁኔታ እያለን "መንግሥት የፕሬስ ሕጉን የፖለቲካ ፓርቲዎቹን ፀጥ ለማድረግና ለማስፈራራት ተጠቅሞበታል" የሚል ውንጀላ መስማቱ ትልቅ ጥቃት ሲሆን ይህ አባባል የመንግሥት የፖለከቲካ ተቃዋሚዎችን ሣይቀር ሊያስገርም የሚችል ነው ብለዋል አቶ በረከት ለሚስተር ጃክሰን በፃፉት ደብዳቤ የቪኦኤ ምንጮቻችን እንዳደረሱን መረጃ።</p>

<p>ርዕስ አንቀፁ ረቂቅ ሕጉ መንግሥት በፕሪንትና በብሮድካስት መገናኛ ብዙሃን ላይ የሚያደርገውን ቁጥጥር ለማጥበቅ የታቀደ እንደሆነ በመግለፅ ለማሳመን ቢሞክርም ከእውነታው ጋር የተገናኘ አይደለም ያሉት አቶ በረከት ርዕስ አንቀፁ በዚህ ዙሪያም ስለኢትዮጵያና ስለረቂቅ የፕሬስ ሕጉ ሣይሆን ስለምን እያወራ እንዳለ አይታወቅም ማለታቸውን ከምንጮቻችን የደረሰን መረጃ ያመለክታል።</p>

<p>ረቂቅ የፕሬስ ሕጉን ማውጣት ያስፈለገው በሥራ ላይ የሚገኘው የፕሬስ ሕግ የያዛቸውን በጐ ጐኖች ለማዳበርና በሕገ መንግሥቱ ጽኑ መሠረት እንዲኖረው ለማድረግ እንደሆነና በኢፌዲሪ መንግሥት የፕሬስ ነፃነት ዋስትና ከመረጋገጡም ባሻገር ሕገ መንግሥቱ አንዳችም ዓይነት ሣንሱር እንዳይኖር መከልከሉን አቶ በረከት ለሚስተር ጃክሰን በፃፉት ደብዳቤ መጥቀሳቸውን የገለፁት ምንጮቻችን ፕሬሶች በነፃነት ሊንቀሳቀሱ የሚችሉት መረጃ የማግኘትና የመቀበል ዋስትና ሲያገኝ ብቻ ነው ተብሎ በግልፅ መቀመጡምን ሚኒስትሩ አጽንኦት እንደሰጡት ጠቁመውናል።</p>


<p class="align-center"><a href="/Gazettas/EthioNews/info/EthioNews.sera.html">ኢትዮ ኒውስ የካቲት 27 ቀን 1995</a></p>

</body>
</html>	














