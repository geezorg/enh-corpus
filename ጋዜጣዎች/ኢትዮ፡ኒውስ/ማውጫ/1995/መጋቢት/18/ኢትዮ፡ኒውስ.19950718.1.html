<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደኢህዴግ አባላት እያጉረመረሙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የደኢህዴግ አባላት እያጉረመረሙ ነው</h1>


<p>በአዲስ አበባ ያሉ የደኢህዴግ አባላት ግንባራችን ወደ ህብረ ብሔራዊነት በሚለወጥበት ሁኔታ ላይ ውይይት ሳይደረግበት በፕሮፓጋንዳ ኃላፊው አማካኝነት በመገናኛ ብዙኃን እንድንሰማ መደረጉ አሳዝኖናል አሉ።</p>

<p>የኢህአዴግ አንድ ክንፍ የሆነው የደቡብ ኢትዮጵያ ሕዝቦች ዴሞክራሲያዊ ግንባር /ደኢህዴግ/ አንዳንድ አባላት በተለይ ለኢትዮጵያ ኒውስ እንደገለጹት ግንባሩ ወደ ድርጅትነት ይለወጣል በሚል ሃሳብ ቀደም ሲል በግንባሩ አባላት ውይይት ተደርጐ ተቀባይነት ከተገኘ በኋላ፣ ግንባሩን ወደ ህብረ ብሔርነት የመለወጥ ሃሳብ እንዳለ መገለፁና ባልተወያየንበት ሁኔታ "ከመግባባት ተደርሷል" በማለት ለጋዜጠኞች መግለጫ መሰጠቱ በግንባራችን አመራሮች ላይ ጥርጣሬ እንዲያድርብን አድርጐናል ብለዋል።</p>

<p>ሰሞኑን የኢህአዴግ ማዕከላዊ ኮሚቴ አባላት አዲስ አበባ ላይ ስብሰባ በተቀመጡበት ወቅት ከጋዜጠኞች ጋር የተገናኙት የግንባሩ የፕሮፓጋንዳ ኃላፊ "ደኢህአዴግ ህብረ ብሔራዊ ድርጅት ይሆናል" በሚል የሰጡት ጋዜጣዊ መግለጫ እንግዳ እንደሆነባቸው እና እንዲያውቁት እንዳልተደረገ የገለፁት አባላቱ፤ ሁኔታውንም በሰሙበት ወቅት ድንጋጤ እንዳደረባቸው ገልፀዋል።</p>

<p>አባላቱ፤ ቀደም ሲል የግንባሩ ሊቀመንበር ከአንድ ጋዜጣ ጋር ባካሄዱት ቃለ ምልልስ "ግንባሩን ህብረ ብሔር የምናደርገው አባላቱ ከተወያየበት በኋላ በሚደረስ የጋራ ስምምነት ይሆናል" ማለታቸውን አስታውሰው። "አሁን ግን ጉዳዩ ያለቀለት እና ድምዳሜ ላይ የተደረሰበት እንደሆነ ተደርጐ እኛ ሳናውቀው መገለፁ አሳዝኖናል" ብለዋል።</p>

<p>ጉዳዩን በሚመለከት ላልተወያየነው በአዲስ አበባ ለምንገኝ የግንባሩ አባላት እንዲነገረንና በሁኔታውም ላይ እንድንወያይበት መደረግ አለበት በማለት እነዚሁ ገልፀዋል። አባላቱ አያይዘውም የግንባሩ የፕሮፓጋንዳ ክፍል ያልተጠና ቅስቀሳ ከማድረግ እንዲቆጠብ አሳስበዋል።</p>


<p class="align-center"><a href="/Gazettas/EthioNews/info/EthioNews.sera.html">ከኢቲዮ ኒውስ መጋቢት 18 ቀን 1995</a></p>

</body>
</html>	














