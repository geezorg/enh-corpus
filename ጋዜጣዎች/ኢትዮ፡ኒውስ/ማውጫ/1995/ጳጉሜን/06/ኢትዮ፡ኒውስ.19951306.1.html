<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ የአካባቢው ተወላጆች ሰው እየገደሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ የአካባቢው ተወላጆች ሰው እየገደሉ ነው</h2>


<p>በጋምቤላ ክልል እየተደረገ ባለው የመዋቅር ድልድል ምክንያት የክልሉ ተወላጆች ሰዎችን እየገደሉ እንደሆነ ከሥፍራው የደረሰን ሪፖርት አስታወቀ። ከስፍራው የደረሰን ዘገባ እንደሚያስረዳው አዲስ በተጀመረው የመዋቅር ምደባ መሰረት የአካባቢው ተወላጆች ባላቸው የትምህርት ደረጃ ምክንያት ከነበሩበት ዝቅ ብለው እንዲሰሩ በመደረጉና ከሌላ ክልል የመጡ ሰራተኞች በእነሱ ቦታ በመመደባቸው ምክንያት ከሌላ ክልል የመጡ ሰዎች መግደል ጀምረዋል።</p>

<p>በክልላችን እንዴት ሌላ ሰው ይመደባል የሚሉት እነዚሁ የክልሉ ነዋሪዎች ሰሞኑን ይህ ዘገባ እስከተጠናቀረበት ሰዓት ድረስ ሃያ ሁለት ሰዎች ያረዱ ሲሆን ከጋምቤላ ወደ ፋኝዶ በሚሄድ አይሱዙ መኪና ላይ ከነበሩ ሰዎች መካከል ሹፌሩን ጨምሮ ሰባት ሰው ገድለዋል። በተለይ አብርሃም የተባለውን የመኪናውን ሹፌር ምላሱን ቆርጠው እንዳረዱት ከስፍራው የደረሰን ዘገባ ያስረዳል። </p>

<p>እንደዘገባው ከሆነ በተጨማሪ ከጋምቤላ ወደ አንፊሎ በሚወስደው መንገድ ጫካ ውስጥ ስምንት ሰዎች ላይ እርምጃ ወስደዋል።</p>

<p>በመሆኑም በአካባቢው ሰላምና መረጋጋት ጠፍቷል የሚለው ዘገባው ከሌላ ክልል በምደባ ወደ ክልሉ የተዛወሩ ሰዎችም በስጋት ስራቸውን መስራት እንዳልቻሉ ገልጿል።</p>

<p>ቀደም ሲል የክልሉ ፕሬዝዳንት የነበሩት አቶ ኦኬሎ ኑጌሉና ሌሎች ባለሥልጣናት የአካባቢውን ፀጥታ መቆጣጠር ባለመቻላቸው በቁጥጥር ስር መዋላቸው የሚታወቅ ሲሆን በወቅቱ የክልሉ ፖሊስም ስራውን እንዲያቆም ተደርጎ በፌዴራል ፖሊስ እና በመከላከያ ሰራዊት ጥበቃ እንዲካሄድ ተደርጎ ነበር ይሁንና በአሁኑ ሰዓት የፌደራል ፖሊስም ሊቆጣጠረው ባለመቻሉ በየእለቱ ሰዎች እየሞቱ መሆኑ የደረሰን ዘገባ ያስረዳል።</p>


<p class="align-center"><a href="/Gazettas/EthioNews/info/EthioNews.sera.html">ከኢትዮ ኒውስ ጳጉሜን 6 ቀን 1995</a></p>

</body>
</html>	














