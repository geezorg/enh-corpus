<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኩል ኤንድ ዘጋንግ እና በአባተ መኩሪያ ዝግጅት መሀል የተነሳውን ግጭት ሼኽ አላሙዲ ፈቱት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በኩል ኤንድ ዘጋንግ እና በአባተ መኩሪያ ዝግጅት መሀል የተነሳውን ግጭት ሼኽ አላሙዲ ፈቱት</h1>

 
<p>ባለፈው ቅዳሜ የካቲት 21 ሽቅብ የተተኮሱ ህብረ ቀለማትን ሲበትኑ ያመሹት ርችቶች የሸራተን ሆቴል የመጀመሪያ መክፈቻ አብሳሪዎች መሆናቸው ላብዛኛው የአዲስ አበባ ነዋሪዎች ባዳ አልነበረም።</p>

<p>የሸራተን አዲስ ደማቅ የመክፈቻ ስነ ሥርዓት ተጀምሮ እስኪፈፀም የተከታተለው ሪፖርተራችን እንደገለፀው ዝግጅቱ ይጀመራል ተብሎ የተጠበቀው በ12 ሰዓት ሲሆን በአንዳንድ ምክንያቶች ዘግይቶ ሊጀመር በቅቷል።</p>

<p>ከቀኑ 11 ሰዓት ጀምሮ አምባሰዳሮችና ባለሥልጣናት ወደ ሸራተን አዲስ ቅፅር ሲገቡ ሌሎች የውጭና የአገራችን ዜጎች መኪናዎቻቸውን ከግቢው ውጪ እያቆሙ በእራት ልብሶቻቸው ተውበው ወደ ሸራተን አዲስ ዘልቀዋል። በዚህ ትእንግርት በሆነው ሆተል ከየአቅጣጫው የሚወረወሩት የተለያዩ ብርሃናት ቅጥረ ግቢውን አጥለቅልቀው 4000 ሕዝብ በራሱ ተአምር ቢሆንም ከዚህ ጉድ ሊባል ከሚበቃው ሕንፃና ኮምፒውተራይዝድ በሆነ አጠቃቀም የሚወነጨፈው የመብራት ፍንጥቅጣቂ ጋር ሕዝቡ ሲታይ በራሱ ውበት ነበር ሲል ሪፖርተራችን የዕለቱን ስዕል ገልፆታል።</p>

<p>ከፋውንቴኑ ጋር የሚጋጨው መብራት የፈጠረው ስእል የሆነ ኩራት የሚያጭር ነበር። ኢትዮጵያዊነት። ምክንያቱ ከስዕሉ የምናነበው አረንጓዴ...ቢጫና ቀይ ቀለማትን ነበር። በዝግጅቱ መጀመሪያ የምድር ጦር ሙዚቀኞች ማርሽ አሰምተዋል። በእለቱ ይቀርባሉ ተብለው በእጅጉ ከተጠበቁት ስራዎች መካከል በቁጥር 33 እትማችን «ኩል ኤንድ ዘጋንግ አዲስ አልበም ለማውጣት በዝግጅት ላይ ናቸው» በማለት የዘከርናቸው በአለም ሙዚቃ እውቅ የሆኑ የኩል ኤንድ ዘጋንግ ትርኢት እና በስድስት ቡድኖች ማለትም በአማራ፣ በጉራጌ፣ ኦሮሞ፣ ወላይታ፣ ትግሬ እና በሐረር ኦሮሞ የተከፈለው እንዲሁም ጥንታዊቷን ኢትዮጵያን ለማስታወስ መሶበ ወርቅ የያዙ ወይዛዝት ፣ሰረገላ፣ እንቢልታ፣ ነጋሪት የተካተቱበት፣ 14 ፈረሶች 4አህዮችእና 4በቅሎዎች የተካፈለኡበት የአባተ መኩሪያ ዝግጅት ዋናዎቹ ነበሩ።</p>

<p>የኢትዮጵያዊው ዝነኛ የአባተ መኩሪያ ዝግጅት ከፍተኛ ትኩረት የተሰጠው መሆኑ ሲታወቅ ሼኽ መሐመድ ሁሴን አላ ሙዲህም የመጨረሻውን ልምምድ በአምስት ኪሊ ድህረ ምረቃ አዳራሽ ተገኝተው ተመልክተዋታል። በዚህ በአባተ መኩሪያ ሰፋ ያለ ቅንብር ቦለሎች፣ ፈንድቃዎች፣ የያሬድ ሙዚቃ ትምህርት ቤት ተማሪዎች እንዲሁም ከተለያዩ ቦታ የተወጣጡ አርቲስቶች ተካፍለዋል። የያሬድ ሙዚቃ ትምህርት ቤት ተማሪዎች በእለቱ የሸራተንን እና የኢትዮጵያን ሕዝብ መዝሙር በሕብረ ዝማሬ አሰምተዋል።</p>

<p>የመጀመሪያ ዝግጅት ከተፈፀመ በኋላ በዚህ በዘመኑ አንፀባራቂ ሆቴል ውስጥ ጥንታዊቷን አዲስ አበባን የሚያስታውሰው ሰረገላ ከነወይዛዝርቱ የሚተሙበት ዝግጅት በሸራተን አዲስ አርትስቲክ ዳይሬክተር በሚስተር ኦሊቬ እንዳይቀርብ የተከለከለ ሲሆን በሼኽ አላሙዲ ፈቃድ እንዲቀርብ ቢፈቀድም ከኢትዮጵያዊያኑ ዝግጅት ይልቅ ለኩል ኤንድ ዘጋንግ ትርዒት አጥብቀው ተፍ ተፍ ሲሉ የነበሩት ሚስተር ኦሊቬ ቅንጅቱ እንዳይኖር በማድረጋቸው የትርዒቱ ማቅረቢያ በሕዝብ በመጨናነቁ የአባተ መኩሪያ ፓራድ... ካርኒቫል ከሞላ ጎደል የተሳካ አልነበረም።</p>

<p>ከዚያም የመክፈቻው ስነስርአት በድምቀት እያደገ መጥቶ ሼኽ መሀመድ ንግግር አደረጉ። ሼክ መሀመድ ንግግራቸውን በአማርኛ ሊያደርጉ እንደሚወዱ በመግለፅ ለኢትዮጵያ ያላቸውን ፍቅር እና ክብር አሳይተዋል። ለተሰበሰበውም ህዝብ... ብሉልኝ ጠጡልኝ... ዛሬ የደስታ ቀን ነው ብለዋል። ሸራተን አዲስ በጥራትና ብቃት ከአፍሪካ የመጀምሪያው እንደሆነና በአለም ላይ ካሉት ታላላቅ አስር ሆቴሎች መካከል አንዱ እንደሆነ በእለቱ የተገኙት የአለም ሸራተን ፕሬዝዳንት ተናግረዋል። የኩል ኤንድ ዘጋንግ ቡድንም በአለም ላይ ብዙ ሆቴሎችን እንደሚያውቁ ግን እንደዚህ እንደሸራተን አዲስ የሚሆን እንዳላዩ ገልፀዋል።</p>

<p>ወደ ዋናው ርእሰ ጉዳያችን ስንመለስ የኢትዮጵያን ዝግጅት አቅልለው የተመለከቱት ነገር ግን ትልቅ ስራ መሆኑ ሲገባችው ለተፅእኖ የተነሱት የሸራተን አርቲስቲክ ዳይሬክተር ሚስተር ኦሊቬ ከኩል ኤንድ ዘጋንግ በፊት እንዲቀርብ ፕሮግራም የተያዘለትን የአባተን መኩሪያን ትርዒት ጊዜውም በማስተላለፍ አልፈው በእለቱ እንዳይቀርብ በማገዳቸው የስራ አልባሳታቸውን ለብሰው ትርዒታቸውን ለማሳየት በመጠባበቅ ላይ የነበሩት አርቲስቶች ልብሳቸውን ቀይረው ለመቀመጥ ተገደው ነበር። ብዙ ለፍተውበት ሳለ እንዲህ አይነቱ ችግር በመፈጠሩ የኛ አርቲስቶች ከልባቸው ማዘናቸውን በስፍራው ለተገኘው ሪፖርተራችን ገልጠዋል።</p>

<p>ሚስተር ኦሊቬ ዳግም በማደናቀፍ ሀሳባቸው ሰምሮላቸው ኩል ኤንድ ዘጋንግ ከአባተ መኩሪያ ዝግጅት ቀድመው ቢያቀርቡም ይህ ጉዳይ ሼኽ መሀመድ ሁሴን አላሙዲህ ጆሮ በመድረሱ የኢትዮጵያዊያኑ ዝግጅት ከአርቲስቲክ ዳይሬክተሩ ጭንቀት በላይ ሆኖ በግድ እንዲቀርብ ሆኗል። ያዘኑት አርቲስቶችም ልባቸው ተጠግኗል።</p>

<p>የአባተ መኩሪያ ዝግጅት እንዲታይ ቢወሰንም ከተያዝለት ፕሮግራም ውጪ ከኩል ኤንድ ዘጋንግ በኋላ የቀረበ ሲሆን በእንግዶቹ መድከምና አርቲስቶቹ በተጎዳ ስሜት ስለሰሩት እጅግ አመርቂ አልነበረም። ይህን ሁኔታ እንዲፈጠር ያደረጉት ሚስተር ኦሊቬ ለኩል ኤንድ ዘጋንግ ዝግጅት መድመቅ ያደርጉ የነበረውና ለኛ አርቲስቶች የነበራቸው አመለካከት ውስጣቸው የተቀበረውን ዘረኝነት ያመላክታል ስትል አንዲት አርቲስት ለሪፖርተራችን በቅሬታ ስሜት ተናግራለች።</p>

<p>ኩል ኤንድ ዘጋንግ ትርኢታቸውን የጀመሩት በአገራችን ኢትዮጵያ ሳይቀር እጅግ ተወዳጅ የሆነ ስልታቸውን በማሰማት ነበር።... መጀመሪያ እጃቸውን ለፀሎት በሚመስል ሁኔታ ዘረጉት...ከዚያም ልዩ በሆነው በሙዚቃ መሳሪያቸው (በሁለት ኮንቴነር ነው ያስገቡት) ታጅበው ሕዝቡን ጨፍረው ያስጨፍሩት ገቡ... ጽሔ እጽ ፍሬጽሕ... እያሉ። ወደ መድረኩ ይወረወርላቸው የነበረው መብራት እና የጭስ ኢፌክት ዝግጅታቸውን አድምቆት አምሽቷል። ኩል ኤንድ ዘጋንግ ያረፉት በሸራተን ሳይሆን በሂልተን ነው።</p>

<p>ከዚህም ሌላ ኢትዮጵያዊው መዲና ባንድ የሀገራችንን ዝነኞች ጥላሁን ገሰሰ መሐሙድ አህመድ ምኒልክ ወስናቸው እና አመልማል አባተን በመያዝ ጣእመ ዜማዎችን አሰምቷል። ይህ በእንዲህ እንዳለ ይህ የሸራተንን ምርቃት ሶፍት ኦፕኒንግ ሲሆን ታላቅ የሚባለው መክፈቻ የፊልም አክተሮቹ ዌስሊ ስናይፕስ ኬቨን ኮስትነር ዊትኒ ሆስተን እና ሻዲ ይመጣሉ ተብሎ እንደሚጠበቅ ከሸራተን አዲስ የሚመነጩ ጭምጭምታዎች ያመለክታል በማለት ሪፖርተራችን ዘገባውን አጠቃሏል።</p>


<p class="align-center"><a href="/Gazettas/Hollywood/info/Hollywood.sera.html">ከሆሊውድ የካቲት 25 ቀን 1990</a></p>


</body>
</html>	
