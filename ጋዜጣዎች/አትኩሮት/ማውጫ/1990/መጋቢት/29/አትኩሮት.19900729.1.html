<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮ/ል መንግሥቱ ኃ/ማርያም ከዚምባቡዌ እንደማይወጡ ትግላቸውንም እንደሚቀጥሉ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2> ለኢትዮጵያ መንግሥት አሳልፌ አልሰጥም</h2>
<h1 class="align-center"> ኮ/ል መንግሥቱ ኃ/ማርያም ከዚምባቡዌ እንደማይወጡ ትግላቸውንም እንደሚቀጥሉ ተገለፀ</h1>

 
<p>የቀድሞው የኢትዮጵያ ፕሬዝዳንት ኮ/ል መንግሥቱ ኃ/ማርያም በቅርቡ ዚምባቡዌን ለቀው ወደ ሰሜን ኮሪያ ጥገኛነት ጠይቀው ሲያመሩ ነው በማለት የአገር ውስጥ ነፃ ጋዜጦችና ዓለም አቀፍ የዜና አውታሮች ያሰራጩትን ዜና በኢትዮጵያ የሰሜን ኮሪያ ኤምባሲ ወሬው መሠረተ ቢስና ከእውነት የራቀ ነው በማለት የማስተባበያ መግለጫ አውጥቷል።</p>

<p>መጋቢት 25 ቀን 1990 ዓ/ም የሰሜን ኮሪያ ለኢትዮጵያ ሬዲዮ በላከው መግለጫ በኢትዮጵያ ውስጥ የሚሰራጩት አዲስ ትሪቡንና ዘ-ሞኒተር እንዲሁም አንዳንድ የግል ጋዜጦች ያሰራጩት ዜና በኢትዮያና በሰሜን ኮሪያ ያለውን ግንኙነት ለማሻከር የተደረገ ነው ሲል የተሰማውን ቅሬታ ገልጾ ኮ/ል መንግሥቱ ካሉበት ዚምባቡዌ ወደ ሰሜን ኮሪያ ሊያቀኑ ነው የተባለውን ከእውነት የራቀ ነው ብሏል።</p>

<p>ጋንሂል ተብላ በምትጠራው ስፍራ ከቤተሰቦቻቸው ጋር እ.ኤ.አ ከ1991 ጀምሮ በጥገኛነት የሚኖሩት ኮ/ል መንግሥቱ ኃ/ማርያም በበኩላቸው ዜናውን በተመለከተ ባለፈው ሳምንት በሰጡት መግለጫ መቼም ቢሆን እቅዳቸውን ከግብ እስከላደረሱ ድረስ ዚምባቡዌን ለቀው እንደማይወጡ መጀመሪያውኑ ዜናውን በቅድሚያ ለዓለም ባሳየው «ኢንዲፔንዳንት» የዚምባቡዌ ጋዜጣ መግለጻቸውን ለማወቅ ተችሏል።</p>

<p>ኮ/ል መንግሥቱ በአሁኑ ሰዓት በኢትዮጵያ ወቅታዊ የፖለቲካ ጉዳዮችና ታሪክ እንዲሁም ግለ ህይወታቸውን በተመለከተ አንድ መጽሐፍ ለማሳተም ደፋ-ቀና በማለት በዝግጅት ላይ እንደሚገኙ ኤ.ፒ ለሚባል ዜና አውታር መግለጻቸውን ባለፈው ዓርብ ከሮም ከተማ የሚተላለፍ ሬዲዮ ባሠራጨው ዜና የተደመጠ ሲሆን ለአገራቸውም አንድነትና ነጻነት የጀመሩትን ትግል እንደሚቀጥሉ መነገሩን ገልጿል።</p>

<p>የዘር ማጥፋት ወንጀል በልዩ አቃቤ ህግ ክስ የተመሠረተባቸውን ኮ/ል መንግሥቱ ኃ/ማርያም የዚምባቡዌ መንግሥት እጃቸውን አሳልፎ እንዲሰጥ የኢትዮጵያ መንግሥት በተደጋጋሚ ቢጠይቅም ሮበርት ሙጋቤ ለመጨረሻ ጊዜ ድምድም ያለ ውሣኔ መድረሳቸውንና ከአሁን በኋላ ኮለኔሉን አሳልፈው እንደማይሰጡ በድጋሚ ማስታወቃቸውን የደረሰን ዜና ይገልጻል።</p>

<p>ሮበርት ሙጋቤ በአገራቸው አለመረጋጋትና ተቃውሞ እየደረሰባቸው መሆኑ ሲታወቅ ከተቃዋሚዎቻቸው መሐከልም አንዳንዶቹ ፓርቲዎች የኮ/ል መንግሥቱ ኃ/ማርያም በስደተኛነት የተንደላቀቁ ህይወት መግፋት እንዳልተዋጠላቸውና አገሪቱን ለቀው እንዲወጡ ግፊት በማድረግ ላይ መሆናቸው ተሰምቷል።</p>

<p>ኮ/ል መንግሥቱን ጨምሮ በቀድሞው መንግሥት ባለሥልጣናት ልዩ ልዩ አቃቤ ህግ በቀይ ሽብር ማጥፋት ወንጀል ክስ መስርቶ የክስ ሂደቱ በመታየት ላይ እንደሚገኝ ቢታወቅም አንዳንዶቹ ከፍተኛ የደርግ ባለሥልጣናት ውሣኔያቸውን ሳይሰሙ በሞት በመለየት ላይ እንደሚገኙ ለማወቅ ተችሏል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት መጋቢት 30 ቀን 1990</a></p>


</body>
</html>	





