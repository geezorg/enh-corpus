<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፈረንሳይ ኢትዮጵያና ኤርትራን ለማስማማት ውሳኔ አስተላለፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> ባለሥልጣናት ሂልተን መሽገዋል</span></h2>
<h1 class="align-center"> ፈረንሳይ ኢትዮጵያና ኤርትራን ለማስማማት ውሳኔ አስተላለፈች</h1>

 
<p>በኢትዮጵያና ኤርትራ መካከል ከእለት ወደ እለት እያየለ የሄደው ፍጥጫና አደጋ እጅግ ከመጠን በላይ አሳሳቢ ደረጃ አልይ በመድረሱ የፈረንሳይ መንግሥት በውጭ ጉዳይ ሚኒስትሩ በኩል ባሳለፈው ውሳኔ ለማስታረቅ መፈለጉን አስታውቋል።</p>

<p>የኢትዮጵያ ኤርትራ የድንበር ይገባኛል ጥያቄና ያስከተለውን ግጭት ለማርገብ ፈረንሳይ ለማስማማት መፈለጓን ያስታወቀችው ግንቦት 14 ቀን 1990 ዓ.ም መሆኑ የተሰራጨው ዜና ገልፆ ለሎችም የአውሮፓ ሕብረት አባል አገሮች ውዝግቡ እንዲበርድ ሲመክሩ መሰንበታቸው ተገልጧል።</p>

<p>ፈረንሳይ ለማስታረቅ የወሰነቸውን በተግባር ለማሳየት ወደ ሁለቱ አገራት በዚህ ሳምንት ልዑክ እንደምትልክ ሲጠበቅ ቀደም ሲል ለተመሳሳይ ጉዳይ ኢትዮጵያ የመጡት የሩዋንዳው አምባገነን መሪ ፖል ካጋሚ ሂልተን መሽገው መቀመጣቸው ተሰምቷል።</p>

<p>ባለፉት ቀናቶች የአሜሪካ ውጭ ጉዳይ ሚ/ር የአፍሪካ ዴስክ ኃላፊ ሱዛን ራይስ ልዑካንን በማስከተል ኢትዮጵያና ኤርትራ እየተጓዙ ጠ/ሚ መለስንና ኢሳያስን ለማስታረቅ ጥረት ቢያደርጉም ሊሳካ ካለመቻሉም ባሻገር ወደ አገራቸው እንዲመለሱ በመደረጉ በስልክ ሁለቱም አገር እየደወሉ ስለሁኔታው በመከታተል ላይ መሆናቸው ታውቋል።</p>

<p>ሱዛን ራይስ ወደ አሜሪካ ቢጓዙም ቀሪዎቹ የቡድኑ አባላት ሂልተን ሆቴል ተቀምጠው ለማስታረቅ ጥረታቸውን በመቀጠል ላይ እንደሚገኙ የደረሰን ዜና ገልፆ ከአባላቱ መሃልም ሚ/ር ዴቪድ ዲን፣ ሚ/ር ሮበርት ሆዴክ፣ የቀድሞ በኤርትራ የአሜሪካ አምባሳደርና በአሁኑ ሰዓት በፀጥታው ምክር ቤት የአፍሪካ ጉዳይ ተጠሪ እና ሌሎች እዚህ እንደሚገኙም መረዳት ተችሏል።</p>

<p>በአለም አቀፉ ሕብረተሰብ ጨፍጫፊውና ጨካኝ መሆናቸው የሚነገርላቸው የሩዋንዳው ም/ፕሬዝዳንትና መከላከያ ሚኒስትሩ ሜ/ጄኔራል ፓል ካጋሜም የሁለቱን አገር መሪዎች በማነጋገር ስምምነት እንዲያደርጉ የበኩላቸውን /የወሮታ/ ጥረት በማድረግ ላይ መሆናቸው ሲነገር እሳቸውም እንደ አሜሪካውያኖቹ ባለ ሥልጣናት ሂልተን መሽገው መቀመጣቸው ታውቋል። ሆኖም የእስካሁን ጥረታቸው ውጤት ሊያስመዘግብ አለመቻሉን ቅርበት ያላቸው ምንጮች ለጋዜጣው ዝግጅት ክፍል ጠቁመዋል። የወቅቱ የኢጋድ ሊ/መንበርና የጅቡቲው ፕሬዝዳንት ሃሰን ጉሌድ ኦፕቲዶንም ጥረታቸው ፍሬ ሳያፈራ ወደ አገራቸው የተመለሱ መሆኑም ይታወቃል።</p>

<p>ቀደም ሲል ኢትዮጵያን በግዛት ተስፋፊነት አላማዋ በመውረር በርካታ ዜጐቻችን በግፍ የጨፈጨፈችው ኤርትራን በቅኝ ተገዢነት ለ40 ዓመት የገዛችውና ለአሁኑ እሳት መንስኤ የሆነችው ጣልያንም ለአስታራቂነትም ሆነ ለተነሳው የድንበር ጥያቄና ግጭት መረጃ ለመስጠት አለሁ ማለቷን ለማወቅ ተችሏል።</p>

<p>በተጨማሪም ሁለቱን አገራት ለማስታረቅ በሊቢያ መሪ ፕ/ት ጋዳፊ የሚመራ ልዑክም ወደ አ/አ ኤርትራ በመመላለስ ሰላም እንዲሰፍን የበኩሉን ጥረት በማድረግ ላይ መሆኑም ተሰምቷል።</p>

<p>ፍጥጫው እያየለ ባለበት ሰዓት ኤርትራ ከትናንት በስቲያ ሰባተኛ አመት የአርነት ጊዜ አምስተኛ ዓመት ነፃነቷን በአደባባይ ያከበረች መሆኑ ታውቋል።</p>

<p>በበአሉ ፕ/ንት ኢሣያስ ክብርት የተከበራችሁ ለዛሬው የነፃነት በዓል እንኳን አደረሳችሁ በማለት በበአሉ ላይ ለተገኙት ኤርትራውያን ደስታቸውን ሲገልፁ ሕዝቡም ከበሮውን እየደለቀ ለፕሬዝዳንቱ ያለውን ከበሬታ መግለፁን የአሜሪካ ድምፅ የአማርኛ ፕሮግራም ግንቦት 15/90 ዘግቧል።</p>

<p>ፕሬዝዳንት ኢሳያስ በዓሉን በተመለከተ አጭር ንግግር ከማድረጋቸው ውጪ በኢትዮጵያና በኤርትራ መካከል ስለተፈጠረው የድንበር ይገባኛል ግጭት አንድም ቃል አለመተንፈሳቸው ያላቸውን እብሪትና ንቀት ያሳያል ሲሉ አስተያየት ሰጪዎች ሲናገሩ ተደምጠዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ግንቦት 18 ቀን 1990</a></p>




</body>
</html>