<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራና ትግራይ የውስጥ ድንበር ውል እንደነበራቸው ፕሮፌሰር መሥፍን ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">«የትግራይ ሕዝብ ሻዕቢያ በኢትዮጵያ ሃብት አዛዥ በመሆኑ ተናዷል»</h3>
<h1 class="align-center">ኤርትራና ትግራይ የውስጥ ድንበር ውል እንደነበራቸው ፕሮፌሰር መሥፍን ገለፁ</h1>

 
<p>የኢትዮጵያ የሰላምና የዴሞክራሲ አማራጭ ኃይሎች ምክር ቤት ከትናንት በስቲያ በዳግማዊ ምኒልክ 2ኛ ደረጃ ት/ቤት አዳራሽ በሰሜኑ የኢትዮጵያ ክፍል የተጫረውን ጦርነት በተመለከተ ሕዝባዊ ውይይት፣ በታዋቂ ምሁራንም ገለፃ ተደርጓል ሲል ሪፖርተራችን ከሥፍራው ዘግቧል።</p>

<p>በእለቱ ስብሰባ ፕሮፌሰር መስፍን ወ/ማርያም የወቅቱን ጉዳይ በተመለከተ አስተያየታቸውን ሲሰጡ «ዋናው የወሰን ችግር ኢጣልያ በሰሜን በኩል ወደ ደጋ ሳትወጣ በዶጋሊ ራስ አሉላ ክፉኛ አጥቅተው ወደ ደጋው እንዳይወጡ አርገዋቸው ነበር። አፄ ዮሐንስ ሲሞቱ ምኒልክ ንጉስ ሆኑ። ስልጣን ከሰሜን ወደ ሸዋ ሲመጣ ነገሩ የተባላሸው ያኔ ነው። የሰሜን ሕዝብ አኮረፈ። የሕዝቡን ማኩረፍ ኢጣልያ ተጠቀመችበት» በማለት ገልፀዋል።</p>

<p>የአድዋ ጦርነት ከተደረገ በኋላ ለመጀመሪያ ጊዜው በውጫሌ ውል ውስጥ የወሰን ውል ተደረገ። ዙላ አጠገብ ያለ ጠረፍ በሀላይ አድርጐ፣ ሰገነቲን ይዞ፣ በአስመራ ቀጥ አርጐ ምዕራብ ይሄዳል። ሌላው የሚቀጥለው ውል ሱዳን ውስጥ ከ1889 እስከ 1902 ተድላክ ላይ መረብን ያገኝና ሙና፣ በሰላ ወንዝ የወሰን ድንበር እንዲሆን ተደረገ። በዚህም ኢጣልያኖች አልጠገቡም፦ ወደ አፋር፣ ሱዳን፣ በእንግሊዞች ጉርጐታ ተከዜን ይዞ ከተከዜ እስከ ማይተብ ከመረብ ጋር የሚገናኝ ትንሽ ወንዝ አለች፣ ማይ አንበሳ የምትባል። በፈረንጆች አቆጣጠር በ1902 የተደረገው ውል ነው። ከዚህ በተጨማሪ ኩናማ እና ኩናማ የያዘው ድንበር በሙሉ ወደ ኤርትራ ይቀራል የሚል መስመር ይዘው ይህ መስመር ቀጥታ አይደለም እንደኩናማ አሰፋፈር ሊሰበር፣ ሊለጠጥ ይችላል። ይህን ውል ሆን ብለው ያደረጉት ነው። ውል ብዙ ችግር አምጥቷል። ሲሉም ፕሮፌሰር መስፍን ማብራሪያ ሰጥተዋል።</p>

<p>ፕሮፌሰር«... ከ1935-1941 እንደ ፈረንጆች አቆጣጠር ጦርነቱ ገባ። እና ትግራይ በጠቅላላ ተዋጠች። ኤርትራ ውስጥ ገባች። አብዛኛውን አፋር ጨምሮ የኢጣልያ ክልል ሆነ በዛን ጊዜ ትግራይ የኤርትራ ክልል ነበረች። በ2ኛው አለም ጦርነት ኢጣልያ ስትሸነፍ እንግሊዞች ኤርትራን ሲይዙ ትግራይ ነፃ ወጥታ ኤርትራ ድሮ የነበረችበት ድንበር ይዛ ቀረች። በኋላ ወደ ኢትዮጵያ ስትቀላቀል ያንኑ ድንበር ይዛ መጣች። እና የአሁኑ የወያኔ ካርታ ከዚህ ጋር ተመሳሳይነት አለው። በመሆኑም ኤርትራና ትግራይ ስፈላለጉ የውስጥ ድንበር ውል ነበራቸው። ያንን እንደፈለጉ መለወጥ ይችላሉ። የአለም አቀፍ ስምምነት እና ውልን አልተከተለም በማለት በካርታ የተደገፈ ማብራሪያ ሰጥተዋል።</p>

<p>የዛሬ 7እና 8 ዓመት የቀድሞ የወያኔ አባል ከነበሩት ከአቶ ገብረመድህን አርአያ ተበረከተልኝ ባሉት በርካታ ጹሑፍ ውስጥ በ1969 መስከረም ላይ መጀመሪያ በጀብሃ ቀጥሎ በሻዕቢያ የቦታ ጥያቄ ተነስቶ ከአጋሜ እና ከእንጥጮ የተለያዩ ወረዳዎች ለሻዕቢያ ለመስጠት፣ በ1969 ታህሳስ ወር ደግሞ ከጎንደር ወልቃይት ጠገዴን፣ ከወሎ ራያና ቆቦን የመሳሰሉ የትግራይ ክልል ነው ብሎ ወያኔ ለመውሰድ አቅዶ ነበር። የሚል አንቤያለሁ ሲሉ ተናግረዋል። ኤርትራ በአለፈው ውል ነው ወይስ በአዲስ ድንበር ነፃ የወጣችው የሚለው ደም የሚያፋስስ አይደለም። መሣሪያም አያማዝዝም። በአሁኑ ሰዓት ያለው ሁኔታ የትግራይ ሕዝብ በኤርትራ መገንጠል፣ ክብሩና ስሙ ስለጐደፈበት ተናዷል፣ ሻዕቢያ የኢትዮጵያ ሃብት አዛዥ በመሆኑ ተናዷል፣ ወያኔም በሻዕቢያ በመጋለጡ ተናዷል፤ መናደድ ቢኖር ማፈር ግን የባሕል አይመስለኝም። አቶ አባይ ፀሐዬ ለኤርትራ ታግለንለታል። በጽናት ቆመንለታል ሲሉ አቶ መለስ ይህንኑ ሲደግሙ አላፈሩም። ንዴታቸው አዕምሮአቸውን አጨልሞታል ወይ? ሰባት አመቱ ሙሉ በግትርነት ይዞት የቆየውን የኢትዮጵያ ሕዝብ በተለይ የትግራይ ሕዝብ ሲጮህበት የነበረው ጉዳይ እውነት በመሆኑ ወያኔ ተናዷል። ይህ በመሆኑ የመንፈስ ኃይል ያለን አገሮች ባለመሆናችን በትናንሽ አገሮች ልንደፈር ችለናል። በማለት አስተያየታቸውን አጠቃለዋል።</p>

<p>አቶ ያዕቆብ በበኩላቸው በሰጡት ማብራሪያ ባድመ እና ሽራሮ የኢትዮጵያ ክልል ለመሆኑ አያጠራጥርም። እኔ ከአሉኝ መረጃዎች ሳገናዝብ ይህ ወረራ ድንበር ተሻግሮ የኢትዮጵያን መሬት ለመያዝ ሆነ ተብሎ የተደረገው ድርጊት በአለፉት ሰባት ዓመታት ሁኔታ ለሻዕቢያ መንግሥት አመቺ ሆኗል ብዬ አስባለሁ።</p>

<p>ኤርትራውያን በኢትዮጵያ ትልቅ ስፍራ ከፍተኛ ስልጣን ተሰጥቷቸዋል። ለርትራ ጥቅም ሲባል የኢትዮጵያ ጥቅም የተነካበትም ሁኔታ ነበር። ከዚህ በተጨማሪ ኢትዮጵያ ቀሪው ጊዜዬ የሰላም ነው የልማት ነው በማለት የመከላከያ ኃይሏን በመበተኗ /በመቀነሷ/ እና በአንፃሩ ደግሞ ሻዕቢያ ከፍተኛ ኃይል ለማበጀት በቂ ጊዜ በማግኘት እና በመመስረት ከመከላከያ ኃይል አኳያ ስንመለከት የኤርትራ ባለሥልጣናት የበላይነት አለን የሚል ስሜት ተሰምቷቸው ይህ ነገር ሊከሰት ችሏል።</p>

<p>በኢትዮጵያ በኩል ይሄ ከኤርትራ፣ ከሱዳን፣ ከጅቡቲ ጋር አያጋጨንም ተብሎ የተከለለ የድንበር ብሔራዊ ወሰን ባለመኖሩ ነው የወቅቱ የሰሜኑ ክልል ችግር መንስኤ ሲሉ የአላቸውን አስተያየት ለውይይት ተሳታፊዎች ገልፀዋል።</p>

<p>ከሕዝቡም ለቀረቡ የተለያዩ ጥያቄዎች አስፈላጊውን ማብራሪያ እነዚሁ ሁለት ምሁራን መስጠታቸውን በስፍራው ተገኝቶ የውይይቱን ሂደት የተከታተለው ሪፖርተራችን ገልጿል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሐምሌ 21 ቀን 1990</a></p>

</body>
</html>	
