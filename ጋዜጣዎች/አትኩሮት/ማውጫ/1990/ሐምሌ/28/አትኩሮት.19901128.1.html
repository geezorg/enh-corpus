<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ/አ/ድ ሽምግልና ከሸፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአ/አ/ድ ሽምግልና ከሸፈ</h1>
<h2 class="align-center">ከሻዕቢያ ጋር ድርድር አይሞከርም ሲሉ ስዩም መስፍን በድጋሚ አረጋገጡ</h2>

<p>በአፍሪካ አንድነት ድርጅት ዋና ፀሐፊ በሌሎች ልዑካን አማካይነት በቡርኪናፋሶ ዋና ከተማ ኡጋዱጉ ለሁለት ቀናት በተካሄደው ስብሰባ በኤርትራና በኢትዮጵያ መካከል የተነሳውን የድንበር ውዝግብና ግጭት በሰላም ለመፍታት የተደረገው ሙከራ ያለውጤት ከትናንት በስቲያ ማምሻ ሲጠናቀቅ በኢትዮጵያ የተወከሉት የውጭ ጉዳይ ሚ/ሩ አቶ ስዩም መስፍን በቁርጠኝነት አቋማቸውን በድጋሚ ይፋ እንዳደረጉ ለማወቅ ተችሏል።</p>

<p>ሚስተር ሳም ኢቦክ የአፍሪካ ግጭት አስወጋጅ ኮሚቴ ሊ/መ የአአድ ዋና ፀሐፊ እንዲሁም የቡርኪናፋሶ፣ የጅቡቲና የዚምባቡዌ የውጭ ጉዳይ ሚኒስትሮች በአባልነት የሚገኙበት ልዑክ የስራ ሪፖርቱን ያቀረበው ኃላፊነቱን ለተቀበሉት ለወቅቱ የአአድ ሊ/መ ለቡርኪናፋሶ ፕ/ት ካምፓኦሬ መሆኑም ታውቋል።</p>

<p>የኢትዮጵያና ኤርትራ የድንበር ውዝግብ በተመለከተ መፍትሄ ለመፈለግ ኃላፊነት የተሰጠው ይኸው የልዑካን ቡድን ሪፖርቱን ያቀረበ ቢሆንም ውሳኔው ይፋ አልተደረገም። ሆኖም ሻዕቢያ የኢትዮጵያን ግዛት በመድፈር ወረራ አልፈፀምኩም። ሰራዊቱ የሚገኝበት ስፍራ የራሴ ግዛት ነው በማለት የገለፀውን በአአድ የተወከለው ልዑክ ውድቅ በማድረግ ከግንቦት 4 ቀን 1990 ዓ.ም ጀምሮ የኤርትራ ሠራዊት የኢትዮጵያን ግዛት በኃይል መያዙን የሚያረጋግጥ ሰፊ ዘገባ በሪፖርቱ ውስጥ ተካቷል።</p>

<p>በአአድ የተወከለው ይኸው የእርቀ ሰላም አፈላላጊ ልዑክ ባቀረበው በዚህ ሪፖርት መሠረት በቅርቡ ጉዳዩ የሚመለከተው ወገን ኤርትራን ጦሯን ከኢትዮጵያ ግዛት እንድታስወጣ የቀረበላትን ጥያቄ ውድቅ በማድረግ በእምቢተኝነቷ ፀንታ ከቆየች የአየር፣ የባሕር፣ የየብስ ማዕቀብ እንደሚጣልባት ይጠበቃል ሲሉም ጠቁመዋል።</p>

<p>በተጨማሪም የኢትዮጵያ መንግሥት በወታደራዊ ኃይል የተያዘበትን ግዛት ለማስለቀቅና ድንበሩን ለማሰበር እርምጃ እንዲወሰድ ጦርነቱም አይቀሬ እንደሆነ ሁኔታዎች በተጨባጭ እንደሚያመላክቱ ገልፀው የሻዕቢያን አስተዳደር በጽኑ ኮንነዋል። በአንፃሩም የኢትዮጵያን መንግሥት ለሰላም ያሳየውን ፍላጐትም አድንቀዋል።</p>

<p>በኢትዮጵያና በኤርትራ መካከል ላለው የድንበር ፀብ ሰላማዊ መፍትሔ ይፈለግ ዘንድ ሐምሌ 25 ቀን 1990 ዓ.ም የአፍሪካ አንድነት ድርጅት በቡርኪንፋሶ ርዕሰ ከተማ ኡጋዱጉ ላይ ለሁለት ቀናት ያካሄደው የሽምግልና ጉባኤ ያለ አንዳች ውጤት ሲጠናቀቅ ገላጋይ የመፍትሔ ሃሳብ አለመከሰቱም ታውቋል።</p>

<p>የሁለቱ አገር ወኪሎች ገጽ ለገጽ ለመገናኘትና ለመነጋገር ዝግጁ አለመሆናቸው ሲገለጽ በአፍሪካ አንድነት ድርጅት ዋና ፀሐፊ የሚመራው ልዑክ የኢትዮጵያን ውጭ ጉዳይ ሚ/ር አቶ ስዩም መስፍንና የኤርትራ አቻቸው አቶ ኃይሌ ወ/ተንሳይ በተናጠል ባለፈው ቅዳሜና ስብሰባው ከመጀመሩ በፊት ማነጋገሩ ታውቋል።</p>

<p>አቶ ስዩም መስፍን ሐምሌ 26 ቀን 1990 ዓ.ም ምሽት በኡጋዱጉ ለጋዜጠኞች በሰጡት መግለጫ የኤርትራ ወታደሮች ከያዙት የኢትዮጵያ ግዛት ከባድመ ካልወጡ በስተቀር ከኤርትራ ውጭ ጉዳይ ሚ/ር ጋር በቀጥታ እንደማይነጋገሩ ማስገንዘባቸው ሮይተር የዜና ምንጭ አመልክቶ አቶ ስዩም የኢትዮጵያን አቋም በድጋሚ እንዳረጋገጡ ይፋ አድርጓል።</p>

<p>የኤርትራ ኃይሌ ወ/ተንሳይ በፊናቸው «...ኢትዮጵያ ናት የቅኝ ግዛት ድንበሮች የማታከብረው» ማለታቸው ሲዘገብ የአአድ ዋና ፀሐፍ ሳሊም አህመድ ሳሊም በመጨረሻ በሰጡት መግለጫ ጉባዔው የሰላሙን ጥረት ወደ መልካም ፍፃሜ የሚያሸጋግረው ባይሆንም አቅጣጫውን የሚመራ መሆኑን ሮይተር የዜና ምንጭ ገልፀዋል ብሏል።</p>

<p>በኡጋድጉ በተደረገ ጉባኤ አቶ ስዩም መስፍን የኢትዮጵያን ጥያቄ በተጨባጭ ሁኔታ ሲያስታውቁ በአአድና በሸምጋይ ልዑክም የኢትዮጵያ መንግሥት ጥያቄና አቋም ተቀባይነት ማግኘቱን የዲፕሎማቲክ ምንጮች ይጠቁማሉ።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሐምሌ 28 ቀን 1990</a></p>

</body>
</html>	
