<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወያኔ/ኢሕአዴግ ለ4 ቀን የሆቴል ወጪ 6.3 ሚሊዮን ብር እንደተመደበለት ተጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ከ7 ሚሊዮን የማያንስ ህዝብ በረሐብ አለንጋ ሲገረፍ</span></h2>
<h1 class="align-center"> ወያኔ/ኢሕአዴግ ለ4 ቀን የሆቴል ወጪ 6.3 ሚሊዮን ብር እንደተመደበለት ተጋለጠ</h1>

 
<p>በምሥራቅ በሰሜንና በምእራብ እንዲሁም በደቡብ የአገሪቱ ክልል ከፊሉን ጨምሮ ወቅቱን ሳይጠብቅ በጣለው ከ5 ሚሊዮን ህዝብ በላይ ለረሐብ ተጋልጦ የምግብ ያለህ እያለ ጥሪውን እያሰማ ባለበት ሰዓት አፈ-ጉባኤ ዳዊት ዮሐንስ ለአምስት ቀን ለማይዘል ስብሰባ ከ6.3 ሚሊዮን ብር በላይ በእርዳታ መገኘቱንና ወጪውም ለእንግዶች ማደሪያና ምግብ እንደሚውል አስደምጠዋል።</p>

<p>በቅርቡ የዓለም ምግብ ድርጅት በኢትዮጵያ የእህል እጥረት ተከስቷል። ይህንንም ለመቅረፍ ከነጋዴው ላይ እህል ገዝቼ በረሐብ ለተጐዱት በእርዳታ አደርሳለሁ ብሎ በስራ አስኪያጁ ሚ/ስ ካተሪን አማካይነት መገለፁ በተነገረ ማግሥት የእንባ ጠባቂና የሰብአዊ መብት ጠባቂ ድርጅት ለማቋቋም ከሌሎች ልምድ ካካበቱ ድርጅቶች ትምህርት ለመቅሰም በሚል ይህን ያህል ወጪ በእርዳታ ስም ለወጪነት መታቀዱ የገዥዎችን ማንነት እንደሚያረጋግጥ ብዙዎች ለዝግጅት ክፍሉ ምስክርነታቸውን ሰጥተዋል።</p>

<p>በኦሮሚያ፣ ጋምቤላ፣ አፋር፣ ሱማሌ፣ ወሎ፣ ሸዋ እና በሌሎች ያልተጠቀሱ አካባቢዎች በአየር መዛባት ሳቢያ የእህል እጥረት መከሰቱ ሲታወቅ ረሐብ የጠናበት አርሶ አደርም በአሁኑ ሰዓት ምግብ ፍለጋ ከሞት ያመለጡትን ቤተሰቦች አስከትሎ ወደዋና ከተማይቱ በመትመም ላይ መሆኑ ይታወቃል።</p>

<p>የዓለም ምግብ ድርጅት በኢትዮጵያ ውስጥ በተከሰተው ረሀብ 420 ሺ ሜትሪክ ቶን እህል ለ5 ወር ያህል የሚዘልቅ በእርዳታ እንደሚሰጥ ሲያስታውቅ የአደጋ መከላከልና ዝግጁነት ኰሚሽን በበኩሉ በጐተራዬ የተከማቸው እህል ተሟጦ በማለቁ በአሁኑ ሰዓት እርዳታ የሚያስፈልገኝ 570ሺ ሜትሪክ ቶን ነው ማለቱ ተሰምቷል። እርዳታውም በአፋጣኝ እንዲደርስለት ተማጽኗል።</p>

<p>ዓለም አቀፉ የእርዳታ ለጋሽና የአደጋ መከላከልና ዝግጁነት ኮሚሽን ሐሣብ ላይ በጋራ የጣላቸው በአገሪቱ ውስጥ የተከሰተው ረሀብና የሚያስከትለው እልቂት መሆኑ እየታወቀ ብዙ ረብ ለሌለውና ለኢትዮጵያ ህዝብ ከተግባራዊነቱ ይልቅ ተስፋ እንደሚመግብ በእስከአሁኑ የኢህአዴግ አዋጅና ፖሊሲዎች በበዙሐኑ የታመነበትን «እምባ ጠባቂና ሰብአዊ መብት ጠባቂ ድርጅት» ለማቋቋም በሚል ይህን ያህል ሚሊዮን ብር በእርዳታ የኢህአዴግ ሹማምንት ማሰባሰባቸውና ለጋሾችን ቃል ማስገባታቸው ብዙዎችን ያሳዘነ መሆኑም ባሻገሩ ህዝብ በመንግሥት ላይ የነበረውን እንጥፍጣፊ አመኔታ አሟጦ እንዲያወጣ ያደረገ ነው ያሉ አልታጡም።</p>

<p>የኢትዮጵያ ህዝብ እምባውን የሚያብስለት አካል እንጂ የሚጠብቅለትን አይሻም ያሉን አንድ የፖለቲካ ሳይንስ ምሁር ኢህአዴግ «እምባ ጠባቂና የሰብአዊ መብት ድርጅት» ለማቋቋም በሚል የሚደረገው ሩጫ አንድም ጠንካራውን የኢሰመጉ እንቅስቃሴ ለማዳከም አለያም እንደ ሙያ ማህበራቱ ተለጣፊ ድርጅት ፈጥሮ ጫና በማድረግ ጨርሶ ለማክሰም ነው። ይህ ካልሆነ በስተቀር ወቅታዊነቱና አስፈላጊነቱ አይታየኝም ብለዋል።</p>

<p>በተጨማሪም የኢሰመጉን ህልውና ለማሳጣት በሰብአዊ መብት ጠባቂነት ስም የዜጐችን መብት ለማፈንና ኢህአዴግ እንደአሻው ረግጦ ለመግዛት ያቀደው ስውር ደባ ነው ያሉት እኝሁ ምሁር ብዙዎች በረሐብ አለንጋ እየተገረፉ እንደ ቅጠል እየረገፉ ባለበት ሰዓት የወያኔ/ኢሕአዴግ አፈ-ጉባኤ ከ6.3 ሚሊዮን ብር በላይ ለ5 ቀን ጉባኤ በእርዳታ ሊሰጠን ቃል ተገብቶልናል ማለታቸው አገዛዙ ለዜጐች ደንታ ቢስ መሆኑን ሌላ ዋቢ ማጣቀስ ሳያስፈልግ ለዜጐቹ ድርጊቱ ምስክር እንደሆነ አብራርተዋል። ከሚገኘውም የእርዳታ ገንዘብ ለባለሥልጣናቱ ኪስ ማደለቢያ ከግማሽ ያላነሰው ሊሆን እንደሚችል ያላቸውን ጥርጣሬ ሳይገልፁ አላለፉም።</p>

<p>ከሜይ 18-22 ይደረጋል ተብሎ ለሚጠበቀው ለዚህ ስብሰባ ተካፋዮች የሆቴል ወጪ ለመሸፈን የአውሮፓ ፓርላማ 650ሺ የአሜሪካ ዶላር አውስትራሊያና ካናዳ 100ሺ ዶላር ኒዘርላንድ 75ሺ ዶላር አሜሪካ ለልኡካኗ ወጪ ከ50-70 ሺ ዶላር እና ሌሎች ለጊዜው ማወቅ ያልቻልናቸው አገራትና ድርጅቶች ለወያኔው መሪዎች እርዳታ ለመስጠት ቃል መግባታቸውን ለማወቅ ተችሏል። በተጨማሪም የአውሮፓ ፓርላማ ለኢትዮጵያ ፓርላማ 1 ሚሊዮን ዶላር መለገሱንአፈ-ጉባኤ በደስታ ገልፀው ይህንኑ የምስራች ነው ማለታቸው ተደምጧል። ለስብሰባው ከ67 አገሮች ከ100-160 እንግዶች ይመጣሉ ተብሏልም።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት የካቲት 17 ቀን 1990</a></p>


</body>
</html>	
