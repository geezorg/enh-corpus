<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼህ መሐመድ ሁሴን አላሙዲ በኢህአዴግ ሚኒስትር ክፉኛ አዘኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ሼራተን አዲስ ቢመረቅም</span></h2>
<h1 class="align-center"> ሼህ መሐመድ ሁሴን አላሙዲ በኢህአዴግ ሚኒስትር ክፉኛ አዘኑ</h1>

 
<p>በሚድሮክ ኢትዮጵያ ባለቤትነትና በአይ.ቲ.ቲ ሸራተን ኮርፖሬሽን የሚተዳደረው ሼራተን አዲስ ሆቴል ባለፈው ቅዳሜ እጅግ ደማቅ በሆነ ሥነ ስርዓት ተመርቆ በመክፈት ስራውን መጀመሩን አስታውቋል።</p>

<p>የካቲት 21 ቀን 1990 ዓ/ም ሼራተን አዲስ ሲመረቅ በርካታ ሚኒስትሮች ዲፕሎማቶች ጥሪ የተደረገላቸው እንግዶች የአገር ውስጥም ዓለም አቀፍ የዜና አውታር ወኪሎች መገኘታቸው ገልጿል።</p>

<p>በበዓሉ የክብር እንግዳ ሆነው የተጠሩት የንግድና ቱሪዝም ሚኒስትር አቶ ካሳሁን አየለ ሲሆኑ ከተያዘላቸው ቀጠሮ ከ40 ደቂቃ በላይ ባልታወቀ ምክንያት በመዘግየታቸው ሼህ መሐመድ በሚኒስትሩ ድርጊት ክፉኛ ማዘናቸውን ጉዳዩን በቅርበት ሲከታተል የነበረው ሪፖርተራችን አስረድቷል።</p>

<p>በዓይነቱና በጥራቱ እጅግ ያመረ በአገራችን ታሪክ የመጀመሪያው ታላቅ ሆቴል በአፍሪካ በአንደኛነት ደረጃ የያዘው ሼራተን አዲስ ሲመረቅ ሼክ መሐመድ ሁሴን አል-አሙዲ ንግግር አድርገዋል።</p>

<p>አል-አሙዲ ለሚኒስትር ለዲፕሎማቶች እንዲሁም በመክፈቻ ሥነ ሥርዓት ለተገኙ እንግዶች ንግግራቸውን በእናታቸው አገር በሚወዷት ኢትዮጵያ ብሔራዊ ቋንቋ በሆነው አማርኛ እንደሚናገሩ ሲገልፁ ሞቅ ያለ ጭብጨባ ተችሯቸዋል። ስለሚድሮክ ዓላማ አጠር ያለ ገለጻ ያደረጉት ሼክ በአገሪቱ የነፃ ገበያ ኢኮኖሚ መሠረት ሌሎች ለአገሪቱ እድግት የሚበጁ ኢንዱስትሪ ፋብሪካዎች እና ሌሎች መሠረተ ልማት አውታሮች የሆኑና ለዜጐች ስራ መፍጠሪያዎችን እንደሚከፍቱ በደስታ ገልፀዋል።</p>

<p>ሆቴሉ የሁላችሁም ነው ያሉት አል-አሙዲ ከ5 ዓመት በኋላ ስራው የተጠናቀቀው ሼራተን አዲስን በተመለከተ ድንቅ ስራ ተሰርቷል። ለዚህም ለሰራተኞቹ ጉዳዩን በተመለከተ ግንኙነት ላላቸው በሙሉ ላቅ ያለ ምስጋና አቀርባለሁ ብለዋል።</p>

<p>በመቀጠልም የንግድና ቱሪዝም ሚ/ር አቶ ካሳሁን አየለ ስለመዘግየታቸው አዘጋጁንና እንግዶቹን ይቅርታ ሳይጠይቁ ባደረጉት ንግግር ታላቁ ኢንቬስተርና ውዱ የኢትዮጵያ ልጅ ሼክ መሐመድ ሁሴን አል-አሙዲ ክብራን ሚኒስትሮች፣ ዲፕሎማቶች ጥሪ የተደረገላችሁ እንግዶች ለሼራተን አዲስ የመክፈቻ ምረቃ ሥነ-ሥርዓት እንኳን አደረሳችሁ በማለት ገልፀው የዓለም አቀፍ ሰዎች ስላሉ ንግግሬን በእንግሊዘኛ አደርጋለሁ ማለታቸው ተደምጧል። ይህ አባባላቸውም ብዙዎች በስፍራው የተገኙ ኢትዮጵያዊያንን አሳዝኗል። ምክንያቱም በዓሉን በተመለከተ የተዘጋጀው ንግግርና ሥነ ሥርዓት በእንግሊዘኛ መዘጋጀቱ እየታወቀ ሚኒስትሩ ብሔራዊ ቋንቋቸውን በመተው ፈረንጅኛውን መጠቀማቸው ከኩራት ይልቅ እፍረት አስከትሎብናል ሲሉ ለሪፖርተራችን የገለፁ ጥቂት አልነበሩም።</p>

<p>በዕለቱ ፕሮግራም ለሆቴሉ ስራ መጠናቀቅ አስተዋጽኦ ላበረከቱ መንግሥታዊና ግላዊ ድርጅቶች ሽልማት የተሰጠ ሲሆን በተለይ ለክልል 14 መስተዳደር ተወካይ ሼኹ...ከሊዝ ክፍያ ባያድነንም የተዘጋጀውን ሽልማት ይቀበል ማለታቸውን ብዙዎችን አስፈግጓል።</p>

<p>ሥነ ሥርዓቱ ቀጥሎ ሆቴሉ ሲመረቅ ልዩ የሆነው ርችት ተተኰሰ፣ ሰማዩ ደመቀ፣ ብዙዎችም በስፍራው የተገኙት ደስታቸውን በተለያየ መልኩ ገለፁ ሲል ሪፖርተራችን ጠቅሶ እጅግ የተትረፈረፈ ግብዣ ለእንግዶች መደረጉን አስታውቋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት የካቲት 24 ቀን 1990</a></p>


</body>
</html>	





