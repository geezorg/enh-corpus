<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ሁለት ወደቦችን አማርጣ በብሯ እንድትጠቀም ስትጠየቅ ሻዕቢያ «ናቅፋን» ያቃጠሉ መረሸኑ ተሰማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> ጀብሐ ጉዳት አደረስኩ አለ</span></h2>
<h1 class="align-center"> ኢትዮጵያ ሁለት ወደቦችን አማርጣ በብሯ እንድትጠቀም ስትጠየቅ ሻዕቢያ «ናቅፋን» ያቃጠሉ መረሸኑ ተሰማ</h1>

 
<p>ከኢትዮጵያ የምግብ እህልና ሸቀጣሸቀጥ ስታስገባ የቆየችው ኤርትራ ከቅርብ ወራት ውዲህ በተደረገው የብር ለውጥና የገበያ ልውውጡ በዶላር እንዲሆን መወሰን ከፍተኛ የኢኮኖሚ ውድቀት የከተታት ከመሆኑ ባሻገር በዝቅተኛ ደረጃ የሚገኘው የኤርትራ ዜጋ ለከፋ ችግር መጋለጡን በስፍራው የደረሰን ሪፓርት ይጠቁማል።</p>

<p>ጤፍ፣ በርበሬ እና ሌሎች የጥራጥሬ የእህል ዘሮች እንዲሁም ቅመማ ቅመም የገበያው ልውውጥ በዶላር እንዲሆን ከተወሰነ በኋላ ማንኛውም ነጋዴ በአሜሪካ ገንዘብ እቃ ደፍሮ በመግዛት ወደ ኤርትራ ለማስገባት እንዳልቻለና ይኸም ገዥ ለማግኘት አልቻለም ከሚል ስጋት መሆኑን ገልጿል።</p>

<p>በአሰብና ምጽዋ ወደብ እቃ ከውጭ የሚያስመጡና የሚልኩ ኢትዮጵያዊያን ነጋዴዎች የገበያ ልውውጡ በዶላር እንዲሆን ከተወሰነ በኋላ የተሻለ አገልግሎት ይሰጣል ተብሎ ወደሚነገርለት የጅቡቲ ወደብ ፊታቸውን ሊያዞሩ በመቻላቸው የሻዕቢያ አስተዳደር ከወደብ ማግኘት የሚገባውን ገቢ በማጣቱ ከፍተኛ ክስረት ያስከተለበት መሆኑን ሪፓርቱ አመልክቷል።</p>

<p>የሁለቱ አገሮች ግንኙነት አሁን ባለው ሁኔታ ጤናማ እንደማመስል የገለፀው ይኸው ሪፖርት ከኢትዮጵያ ወደ ኤርትራ በኰንትሮባንድ መልክ ልዩ ልዩ ሸቀጣ ሸቀጦችን ነጋዴዎች እንዳያስገቡ በአዋሳኝ ድንበሮች ኬላዎች ከፍተኛ ቁጥር ያለው የትግራይ ሚሊሺያ፣ የህወሓት ታጣቂዎች ፓሊሶች ጥበቃውን እንዳጠናከሩ አስረድቷል።</p>

<p>በኤርትራ በኢትዮጵያ መካከል የፖሊሲ ለውጥ መደረጉ ችግር ማስከተሉ እንደማይቀር ጠ/ሚ መለስ ዜናዊና ውጭ ጉዳይ ሚ/ሩ ስዩም መስፍን እንደራሴዎች የገለፁ መሆናቸውን ያስታወሰው ይኸው ሪፖርት ባለስልጣናቱ ችግሩ እንደሚቀረፍ ቢገልፁም አሁን የሚታየው ከመቅረፍ ይልቅ እየተባባሰ እና የዋጋ ንረትም እያስከተለ መሄዱን ያመላክታል ብሏል።</p>

<p>አሁን ባለው ሁኔታ ውሣኔውን ለመተግበር አገራቱ የተቸገሩ ይመስላሉ። አንደኛው የሌላኛውን ውሣኔ በግዴታ ውዴታ የተቀበለ ያስመስለዋል። በመሆኑም በሸቀጥ ንግድ፣ ወደብ አጠቃቀም ሁለቱን አገሮች በሚያስተሳስሯቸውና በሚያስተሳስቧቸው አንዳንድ ጉዳዮች ላይ ጤናማ የማይመስል ልዩነቶች ሲፈጠሩ ተስተውሏል ሲል አስረድቷል።</p>

<p>የሻዕቢያ አስተዳደር ከወደቡ ማግኘት የሚገባውን ከፍተኛ ጥቅም ከኢትዮጵያ በማጣቱና በአገሪቱ የተከሰተው ኢኮኖሚያዊ ቀውስ ስጋት ላይ ሊጥለው በመቻሉ ይመስላል ባለፈው ሳምንት ለወደቡ ተጠቃሚዎች የምትጠይቀውን የአገልግሎት ክፍያ ከነበረው ግማሽ መቀነሷን በኤርትራ ፕሮፋይል ጋዜጣ አስታውቃለች።</p>

<p>ጅቡቲም ወደቧን ለኢትዮጵያ መጠቀሚያ አዘጋጅቻለሁ። ክፍያውንም በአሜሪካ ዶላር ሳይሆን በኢትዮጵያ ብር እቀበላለሁ ማለቷን ተያይዞ የደረሰን ዜና ገልጿል። ዜናው በማያያዝ እንደገለፀው ራሷን የሱማሌ ላንድ ያለችውም ኢትዮጵያ በኪስማዩ ወደብ መጠቀም እንደምትችል መሪዋ ሐሳብ መሰንዘራቸው አስረድቷል።</p>

<p>የአ/አ ድርጅትም ሆነ አባል አገራት እውቅና ያልሰጧት «ሱማሌ ላንድ» ኢትዮጵያ በኪስማዩ ወደብ መጠቀም እንደምትችል መፍቀዷ በተዘዋዋሪ እውቅና እንድተሰጣት ለማድረግ ያቀደችው ስውር ሴራ ነው ያሉ ታዛቢዎች ሲናገሩ ተደምጧል።</p>

<p>ይህ በእንዲህ እንዳለ ኤርትራና ኢትዮጵያ የገበያው ግንኙነት በዶላር እንዲሆን ውሣኔ ካስተላለፉ ወዲህ የጨው ዋጋ በመናሩ ሪፖርተራችን ገልጾ የአንድ ኪሎ ጨው ዋጋ ከ5 ብር እስከ 5.0 መድረሱን አስታውቋል። የጨው ዋጋ መናርን በተመለከተ ጉዳዩ የሚመለከታቸው የመንግሥት አካላት በቅርቡ ከጂቡቲና ከሌላ አገር በማስመጣት ዋጋው እንደሚቀንስና የአንድ ኪሎ ጨው ዋጋ አንድ ብር እንደሚሆን ባለፈው ሳምንት በሰጡት መግለጫ ማስታወቃቸውን ዘግቧል።</p>

<p>ገና ከመወለዱ ሞቶ ወደ መቃብር እያመራ ነው የሚባለው የአሥመራው መንግሥት የመገበያያ ገንዘብ በኢትዮጵያ ሐብት ላይ የተመሠረተውን የኤርትራ ኢኮኖሚ ከማናጋቱም በመለስ ለንፁሐን ዜጐች ህይወት ያለአግባብ መቀጠፍ ምክንያት እየሆነ በመምጣት ላይ መሆኑን የኤርትራ ነፃነት ግንባር /ጀብሐ/ ሬዲዮ አገልግሎት ባለፈው ሳምንት መጀመሪያ ላይ በአረብኛ ቋንቋ ባሠራጨው ሰፊ ሐተታ ላይ አመልክቷል።</p>

<p>ይኸው በአረብኛ እና በትግረ ቋንቋ የሚሠራጨው ሬዲዮ ድምጽ የአስመራውን የሻዕቢያ መንግሥት ሕገ ወጥ አስተዳደር በመንቀፍ ባስደመጠው ሰፋ ያለ ሐተታ ላይ የናቅፋ የመገበያያ ገንዘብ ሆኖ መምጣት በተለይ በቆላማው ሥፍራ በሚኖረው ህ/ሰብ ዘንድ ተቀባይነት ማጣቱን ጠቅሶ፤ በርካታ የቀድሞውን የኢትዮጵያ ብር አከማችተው የነበሩ የገጠር ነዋሪዎች የያዙትን ብር እስከቅርብ ጊዜ ድረስ ሳይቀይሩ በመቆየታቸው የተነሳ በብዙ መቶ ሺህ የሚቆጠር ብር ዋጋ ቢስ እንደሆነባቸው ገልጿል። አያይዞም በዚሁ ምክንያት ለኪሣራ የተዳረጉት ግለሰቦች በእጃቸው የሚገኘውን የመግዛት አቅሙ ደካማ የሆነውን ናቅፋ ሊያቃጥሉ መቻላቸውንና የሻዕቢያ አስተዳደርም ይሄንኑ ድርጊት ፈጽመዋል በማለት የጠረጠራቸውን ሶስት ያህል ንፁሐን ሰዎች ለመቀጣጫ እንዲሆኑ በማለት እንደገዳላቸው ሬዲዮው አውርቷል።
</p>
<p>በአሁኑ ሰዓት አንድ በኢትዮጵያ አዋሳኝ አካባቢ እስከ 12 ናቅፋ ድረስ በሚመነዘርበት እና በኤርትራ አንዳንድ ከተሞችም በስውር ከዚህ በላይ በሆነ ዋጋ በሚለዋወጥበት ወቅት «የሻዕቢያ አስተዳደር የኤርትራን ሕዝብ ነፃነት በመንጠቅ እንዳሻው በማድረግ ላይ ስለሆነ ዛሬም እንደትላንቱ አማራጭና ወሳኝ የሆነውን የመስክ ትግል መርጠናል...&ራቁኦ፤ የሚለው ጀብሐ በሬዲዮ ጣቢያው ባሠራጨው ሰፊ ሐተታ በናቅፋ የተነሳ እጅግ ከፍተኛ የሆነ ችግር በኤርትራ መፈጠሩን በመግለጽ የሻዕቢያ አመራር አባላት በሰሩት የግብር ይውጣ ሥራ ለኪሣራ የተዳረገው ህ/ሰብ ከምንጊዜውም በላይ በባሰ ሁኔታ ፊት እየተነሱ መሆኑና በዚህም ምክንያት የሻዕቢያ አመራር ምህዋር እየዋዠቀ እንደሆነ አትቷል።</p>

<p>ይህ በእንዲህ እንዳለ በአቆርዳትና በሣህል አውራጃ የሚገኙት ሰበደራት እና ተረ ጣቃር በተሰኙ ከተማና የገጠር መንደሮች ላይ ጀብሐ በሰነዘረው ጥቃት በሻዕቢያ ውታደሮች ላይ ጉዳት እንዳደረሰ ለማወቅ ሲቻል የአስመራው መንግሥት ወታደሮችም ለጀብሐው ጦር እጃቸውን እንደሰጡ ከወደ አሥመራ የደረሱን ተጨማሪ የዜና ዘገባዎች ያብራራሉ።</p>

<p>በእነዚሁ ጥቃት ተፈጽሞባቸዋል በሚባሉት ለሱዳን ድንበር ቅርብ በሆኑ ሥፍራዎች ከጀብሐ ሌላ በኤርትራው ኢሳያስ አፈወርቂ አስተዳደር ላይ የተነሱ ተቃዋሚዎች እንደሚገኙ ሲገለጽ ከዕለት ወደ ዕለትም የጥቃት አድማሳቸውን በማስፋትና ሕዝባዊ ተቀባይነት በማትረፍ በኢኮኖሚ ቀውስ ውስጥ የወደቀውን እና በመሪው የጤና መታወክ የተነሳ ግራ የተጋባውን ባላ አንድ እግር መንግሥት ለመጣል በተቀናጀ ትግል ላይ እንዳሉ ከአስመራ የመጣው ዜና ያስረዳል።</p>

<p>የሻዕቢያ ተቃዋሚ ድርጅት ጀበሐ ሬዲዮ ይኸን ቢገልጽም ከመንግሥት በኩል የማስተባበያም ሆነ የተቃውሞ መግለጫ አልተሰጠበትም።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥር 26 ቀን 1990</a></p>


</body>
</html>	





