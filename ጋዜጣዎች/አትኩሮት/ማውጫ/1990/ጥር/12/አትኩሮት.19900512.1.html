<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም አቀፉ ባንክ ለኢህአዴግ 309 ሚሊዮን ብር ለማበደር ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ትውልዱ እዳ ተረካቢ እንዳይሆን ተሰግቷል</span></h2>
<h1 class="align-center"> የዓለም አቀፉ ባንክ ለኢህአዴግ 309 ሚሊዮን ብር ለማበደር ወሰነ</h1>

 
<p>የዓለም ባንክ ለወያኔ ኢህአዴግ መንግሥት በ50 ዓመት ውስጥ የሚከፈልና ግልጋሎቱ በመንገድ ሥራ ላይ የሚውል 309 ሚሊዩን ብር በብድር ለመስጠት መወሰኑን ከሥፍራው የተሠራጨው ዜና ገለፀ።</p>

<p>ጥር 8 ቀን 1990 ዓ/ም ከባህር ማዶ የተሰራጨው ዜና እንዳስረዳው ዓለም አቀፉ ባንክ ለኢትዮጵያ ከወለድ እዳ ነጻ ሆኖ ተከፋይ የሚሆን ብር በብድር ለመስጠት የወሰነው ታኅሳስ 4 ቀን 1990 ዓ/ም መሆኑንም አስታውቋል።</p>

<p>ለመንገድ ሥራ ጥገናና አዲስ መስመርን ለመዘርጋት ዓለም አቀፉ ባንክ /የገንዘብ ድርጅት/ ይህን ያህል ሚሊዮን ብር ብድር ለኢትዮጵያ ለመስጠት ሲወስን በአፍሪካ ታሪክ የመጀመሪያዋ መሆኗንም ዜናው አስረድቷል።</p>

<p>ከወለድ ክፍያ ነፃ የሆነውን ብድር ኢትዮጵያን በበላይነት ለሚመራው የወያኔ ኢህአዴግ አስተዳደር ለመስጠት ውሣኔ ያስተላለፈው ዓለም አቀፉ ባንክ ሥራ አስኪያጅ በጥር ወር መጨረሻ አካባቢ የገነዘቡን ስምምነት በፊርማ ለማጽደቅ ወደ ኢትዮጵያ እንደሚመጡ ገልጿል።</p>

<p>የዓለም ባንክ ሥራ አስኪያጅ ሚ/ር ጄምስ ዋልፈንዝ ወደ ኢትዮጵያ በመምጣት ጉዳዩ ከሚመለከታቸው ከኢትዮጵያ መንግሥት ባለሥልጣናት ጋር የ309 ሚሊዮን ብሩን ብድር ውል እንደሚፈራረሙ መታወቁን ዜናው ሳይገልጽ አላለፈም።</p>

<p>ቀደም ሲል በታኅሳስ ወር መጀመሪያ አካባቢ ይኸው የዓለም ባንክ ድርጅት ለኢትዮጵያ መንግሥት 200 ሚሊዮን ብድር ለመስጠት የፈቀደ መሆኑ ሲታወስ ለመብራትና ለኃይል ማመንጫ ማስፋፊያ የሚውል እንደሆነ መገለፁ አይዘነጋም።</p>

<p>በኢትዮጵያ ህዝብ ስም በትረ-ሥልጣኑን በኃይል የጨበጠው የወያኔ/ኢህአዴግ መንግሥት በተለያየ ጊዜ ከዓለም ባንክ የብድር ውል ስምምነት ማድድረጉ ተገቢ እንዳልሆነና ቀጣዩን ትውልድ እዳ ተሸካሚና ከፋይ እንዳይሆን ስጋታቸውን የገለፁ ገለልተኛ ታዛቢ ወገኖች አስተያየታቸውን ሲሰጡ ተደምጧል።</p>

<p>ኢህአዴግ በኢትዮጵያ ህዝብ ስም ብድር ተቀብሎ ገንዘቡን በትክክለኛ መንገድ ሲጠቀም አይስተዋልም። ሌሎች ክልሎች በመሠረተ ልማቱ እንቅስቃሴ እየቀጨጩ ሲሄዱ ትግራይን ከመቼውም ጊዜ በተለየ በኢኮኖሚና በማህበራዊ እድገቱ እንድትጐለብት ማድረጉ ፍትሐዊ እንዳልሆነ ያስረዳሉ።</p>

<p>ዓለም አቀፉ የገንዘብ ድርጅት ለወያኔ መሪዎች በኢትዮጵያ ህዝብ ስም የሚሰጠውን ብድር ተፈጻሚ ከማድረጉ በፊት ደጋግሞ መመርመር እንዳለበት በማስገንዘብ አገሪቱንም የእዳ ተሸካሚ ለማድረግ ከመሯሯጥ እንዲቆጠብ እነዚሁ ገለልተኛ ታዛቢዎች ይናገራሉ።</p>

<p>ይህ በእንዲህ እንዳለ 12 የአፍሪካ አገሮች ለተሻለ አስተዳደር የሚያመቻች ውይይት ለማድረግ ጥር 14 እና 15 ቀን 1990 ዓ/ም በኡጋንዳ ካምፓላ ከተማ እንደሚሰበሰቡ ለማወቅ ተችሏል።</p>

<p>በኡጋንዳው መሪ ዩወሪ ሙሰቬኒ መሪና አስተናጋጅነት ይደረጋል ተብሎ በሚጠበቀው ውይይት ላይ የዓለም ባንክ ሥራ አስኪያጅ ሚ/ር ጄምስ ዋልፈንስ ተሳታፊ እንደሚሆኑ ሲገለጽ ስብሰባው ከተጠናቀቀ በኋላ ወደ ኢትዮጵያ በማምራት ከጠ/ሚ መለስ ዜናዊ እና ከአፍሪካ አንድነት ድርጅት ባለሥልጣናት ጋር እንደሚነጋገሩ ጥር 9 ቀን 1990 ዓ/ም የተላለፈው ዜና ገልጿል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥር 12 ቀን 1990</a></p>


</body>
</html>	
