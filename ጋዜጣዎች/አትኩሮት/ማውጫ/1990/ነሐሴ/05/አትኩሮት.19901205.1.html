<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ጦር አስክሬን ለማስፈራራያነት እንደሚጠቀም ተፈናቃዮች አጋለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ከሃምሳዎቹ ሌላ ራሱን ሰቅሎ የገደለ አለ</span></h3>
<h2 class="align-center">የኤርትራ ጦር አስክሬን ለማስፈራራያነት እንደሚጠቀም ተፈናቃዮች አጋለጡ</h2>


<p>በቅርቡ ከኢትዮጵያ የተሸኙ ኤርትራውያንን በተመለከተ ሻዕቢያ የሁለቱ አገር ወታደሮች ተፋጠው በሚገኙበት የአውደ ውጊያ ስፍራ ዜጐቼ በማባረር የወያኔ ሰራዊት ከኋላ የተኩስ እሩምታ ከፍቶባቸዋል ሲል መወንጀሉን ከትናንት በስቲያ ምሽት ከአስመራ የተሰራጨው ዜና ገልጿል።</p>

<p>ከአስመራ በአማርኛ ቋንቋ የተሰራጨው ዜና እንዳመለከተው ከአምስት ቀን አድካሚ ጉዞ በኋላ በፋጡ ግምባር በኩል ኤርትራ የገቡና ከኢትዮጵያ የተባረሩ 1040 ኤርትራውያን የወያኔ ሰራዊት አዛዦች በዛላንበሳ ግምባር ከኋላ ተኩስ እንዲከፈት የተደረገው ከሌሊቱ ዘጠኝ ሰዓት ተኩል ላይ እጅግ አደገኛ በሆነው የጦርነት ቀጠና በሁለቱ ምሽጐች ሰንጥቀው እንዲያልፉ ከተገደዱ በኋላ ነው በማለት ይወነጅላል።</p>

<p>ኤርትራውያኑ ከበስተኋላቸው የተኩስ ድምፅ ሲሰማ ሕፃናት በድንጋጤ ባሰሙት እሪታና እናቶች ባደረጉት የድረሱልን ጩኸት የኤርትራ ታጋዮች ከስፍራው ተገኝተው ሁኔታውን መቆጣጠራቸውን ከተባራሪዎች መሐል አንዱ ገልፆልኛል በማለት ይወነጅላል።</p>

<p>ወራሪው የሻዕቢያ አስተዳደር የዚህን አይነት ውንጀላ ቢሰነዘርም በኢትዮጵያ መንግሥት በኩል የሚደመጠው ከኤርትራ የሚባረሩ ኢትዮጵያውያን ሰብአዊ መብታቸው ተጥሶ፣ ንብረታቸው ተዘርፎ፣ ተደብድበውና ተሰቃይተው ከፍተኛ እንግልት ደርሶባቸው ወደ አገራቸው እንዲገቡ መሆኑ ይታወቃል።</p>

<p>የሻዕቢያ ካድሬዎችና የጦር አዛዦች ኢትዮጵያውያኑን በማሰር፣ በመግደል፣ ሴቶችን በመድፈር፣ በኮንቴነር አፍኖ አሰቃይቶ ሕይወታቸውን እንዲያጡ፣ አካለ ስንኩል እንዲሆኑ አድርጓል በማለትም ክስ ያሰማል። የተባረሩትም ኢትዮጵያውያን ይህንኑ መንግሥት በሻዕቢያ ላይ የሚያሰማውን ውንጀላ በመገናኛ ብዙሃን ሲያጠናክሩ እብሪተኛው ኢሳያስ አስተዳድር ላይ የተፈፀመባቸውን ግፍ በምሬት ሲናገሩ መደመጥ ከጀመረ ዋል አደር ማለቱን ሪፖርተራችን አረጋግጧል።</p>

<p>በሌላ በኩል ባለፈው ሳምንት ለሻዕቢያ ሲሰልሉና ገንዘብ ሲያዋጡ የተገኙ 1040 ኤርትራውያን ወደ አገራቸው በሰላም መሸኘታቸው ቢታወቅም አስመራ ከደረሱ በኋላ ኢትዮጵያ ውስጥ የሚገኙ ቤተሰቦቻቸው በባንክ ያስቀመጡት ገንዘብ እንዳያንቀሳቅሱ ታግደዋል በማለት ይኼው የሻዕቢያ ሬዲዮ ሐምሌ 3 ቀን 1990 ዓ.ም. ገልጿል።</p>

<p>ይህ በእንዲህ እንዳለ ከኤርትራ ተባረው ለ27 ሰዓታት ያህል አስቸጋሪ የባሕር ጉዞ ካደረጉ በኋላ ባለፈው ቅዳሜ ምሽት በጅቡቲ በኩል አገራቸው የገቡ ኢትዮጵያውያን የሻዕቢያን ጭካኔ ይፋ አጋልጠዋል።</p>

<p>ቁጥራቸው ወደ 256 የሚደርሰው ተፈናቃዮች በጅቡቲ የሚገኘው የኢትዮጵያ ኤምባሲ ከተቀበላቸው በኋላ ወደ አገራቸው እንደተሸኙ ተገልጿል። ከትናንት በስቲያ ከነዚሁ ተፈናቃዮች መሃከል የአይን ምስክርነታቸውን ሲገልፁ «...ወደአገራችን ላኩን የሚል ጥያቄ ያነሱ ኢትዮጵያውያን በዱላና በቆመጥ እያባረሩ ሲደበድቧቸው ክፍት ሆነው ወደአገኙት ወደ ኮንቴነር የገቡትን 50 የሚሆኑ ኢትዮጵያውያን እዚያው ኮንቴነር ውስት እንዳሉ በሩን በመዝጋት በወቅቱ በነበረው ኃይለኛ ሙቀት ታፍነው እንዲሞቱ ተደርጓል። ካሉ በኋላ እኝሁ ተፈናቃይ «...እኛም ተመሳሳይ ጥያቄ እንዳናነሳ አንሶላ የለበሱ ከ30 የማያንሱ አስክሬኖችን አሳይተውናል» በማለት ገልፀዋል።</p>

<p>በአሰብ የሚገኙ ኢትዮጵያውያን ስራ መስራት ስለማይችሉ ለከፍተኛ ረሃብ መጋለጣቸውን በመጠቆም በዚሁ ረሃብ ሳቢያም ልጆቹን መመገብ ያልቻለ አንድ ኢትዮጵያዊ ራሱን ሊገድል እንደቻለ በሃዘንና ምሬት ተፈናቃዮች አስረድተዋል። አያይዘውም ቁጥራቸው ለጊዜው ያልታወቁ ሕፃናት ግፍ ተፈፅሞባቸው በረሃብ እንዲያልቁ መደረጉን አስታውቀዋል።</p>

<p>ኢትዮጵያውያኑ ከኤርትራ ሲባረሩ ለፓስፖርት ማውጫ 50.0 ብር፣ ለጀልባ 300.0 ብር ለእግር መረገጫ 12.0 ብር በጥቅሉ 362.0 ብር የሻዕቢያ መንግሥት አስከፍሏቸው ወደ አገራቸው ለመምጣት መቻላቸውን ያስረዳሉ።,/\ ፕ>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ነሐሴ 5 ቀን 1990</a></p>

</body>
</html>	










