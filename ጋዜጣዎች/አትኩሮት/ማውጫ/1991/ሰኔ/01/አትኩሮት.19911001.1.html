<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኬንያና ኢትዮጵያ ስምምነት ማድረጋቸው ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኬንያና ኢትዮጵያ ስምምነት ማድረጋቸው ታወቀ</h1>


<p>የኢትዮ- ኬንያን የድንበር አካባቢ ሰላማዊ ለማድረግ የተያዘውን ጥረት ለማጠናከር በኢትዮጵያ ውስጥ በናዝሬት ከተማ ትላንት ስብሰባ ተጀምሯል። በዚሁ የጋራ የድንበር ደህንነት ኮሚቴ ላይ ለመገኘት የኬንያ ፖሊስ ኮሚሽነርና የደህንነት ክፍል ኃላፊው እሁድ ዕለት አዲስ አበባ መግባታቸው ታውቋል።</p>

<p>በኢትዮ- ኬንያ ድንበር አካባቢ የሚታየው የኦነግ እንቅስቃሴ እየተጠናከረ በመምጣቱና ኦነግ የኬንያን የድንበር አካባቢ ለመገንጠል ከፍተኛ ፍላጐት ያለው መሆኑ ስለተረጋገጠ ድርጅቱን ከአካባቢው ለማስወገድ የሚደረገውን ጥረት በተቀናጀ ሁኔታ ለመቀጠል ሁለቱ አገሮች ተስማምተዋል።</p>

<p>ትናንት በናዝሬቱ ሪፍትቫሊ ሆቴል በተጀመረው ስብሰባ የሁለቱ አገሮች ከፍተኛ ባለስልጣናት ሰፊ ውይይት ማድረጋቸውን ከስፍራው የደረሰን ዜና ገልጾ የኬንያው ልዑካን መሪ ሚ/ር ሞይስ ማካዋ ኢትዮጵያና ኬንያ ባላቸው ረጅም ዓመት ያስቆጠረ ግንኙነት በድንበሮቻቸው ዙሪያ ስላሉ ጉዳዮች በየዓመቱ ተገናኝተው ሲወያዩ መቆየታቸውን ገልፀዋል።</p>

<p>ሚ/ር ሞይስ በሁለቱ አገር አዋሳኝ ድንበሮች የሚንቀሳቀሱ ታጣቂዎችና አሸባሪ ኃይሎች የኢትዮ- ኬንያን ሰላምና መረጋጋት ለማደፍረስ እየጣሩ ናቸው በማለት ገልፀው ከእንግዲህ አገራቸው የማንም አሸባሪ ኃይል መጠለያ እንደማትሆን አረጋግጠዋል።</p>

<p>የኬንያ ፖሊስ ም/ኮሚሽነር ሚ/ር ሞይስ ንግግራቸውን በመቀጠል እንደገለፁት በቅርቡ በሽብር ተግባር ላይ የተሰማሩ የኦነግ ታጣቂዎች የኬንያን ድንበር ጥሰው በመግባት ጥቃት ሲሰነዝሩ በተወሰደው ርምጃ 10 መያዛቸውንና አንዱ መገደሉን ጠቅሰዋል።</p>

<p>የኢትዮጵያን ልዑካን የመሩት ሻለቃ አለምሰገድ በበኩላቸው በሁለቱ አገሮች ድንበር ላይ አሸባሪዎችን ለመደምሰስ የነበረው ወታደራዊ ስምምነት ተጠናክሮ እንዲቀጥል በማስገንዘብ የኦነግ ታጣቂዎች በንፁሃን የኬንያ ዜጐች ላይ ላደረሱት አደጋ ሀዘናቸውን ገልፀዋል። በመጨረሻም የሁለቱ ሀገሮች ግንኙነት እንዲጠናከር፣ ለተግባራዊነቱም በፅናት እንዲቆሙ መስማማታቸውን ከደረሰን ዜና ለማወቅ ተችሏል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 1 ቀን 1991</a></p>

</body>
</html>	
