<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ በመረብ ሰቲት ግንባር ተፋፍሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጦርነቱ በመረብ ሰቲት ግንባር ተፋፍሟል</h1>


<p>በመረብ ሰቲት ግንባር ከሁለት ወራት በላይ ጋብ ብሎ የነበረው የእግረኛው ውጊያው ከሰኔ 2 ቀን 1991 ጀምሮ በከፍተኛ ደረጃ መቀጠሉ ታውቋል።</p>

<p>በመረብ ግንባር ካለፈው ሳምንት ሰኔ 2 ቀን 1991 ዓ.ም በተከፈተው ጦርነት ከሁለቱም ወገን ስለደረሰው ጉዳት ከነፃ ምንጮች የተገኘ መረጃ የለም።</p>

<p>የኤርትራ መንግስት ሰኔ 5 ቀን 1991 ባሰራጨው ዜና በመረብ ሰቲት ግንባር የኤርትራ ጦር ከ2300 በላይ መግደሉን 4200 አካባቢ ማቁሰሉን 80 መማረኩን ገልጿል። በተጨማሪም 3 የወያኔ ታንኮችን አንድ ኤም አይ 35 ተዋጊ ሄሊኮፕተር መትቼ ጥያለሁ ብለዋል። በማግስቱም ሻዕቢያ 2 ታንኮችን አቃጥያለው ሲል መግለጫ ማውጣቱን ለማወቅ ተችሏል።</p>

<p>ትናንት ከሰዓት በኋላ የቢቢሲ ሬድዮ ወኪል የሆነው አሌክስ ላስት ባስተላለፈው ዘገባ የኤርትራ ወታደሮች በመረብ ግንባር 12.00 የኢትዮጵያ ወታደሮችን ሙት ቁስለኛና ምርኮኛ አድርገዋል ብሏል።</p>

<p>በተጨማሪም ሻዕቢያ ትናንት በመረብ ግንባር በተካሄደው ውጊያ ሁለት የኢትዮጵያ ሚግ 23 ተዋጊ ጀቶች መትቼ ጥያለሁ በማለት ሲገልፅ የመንግስት ቃል አቀባይ ጽ/ቤት ጀቶቹ ተመተው አለመውደቃቸውን በማስታወቅ የሻዕቢያን መግለጫ ቅጥፈት የተሞላበት ነው ሲል አስተባብሏል።</p>

<p>የውጊያውን ከፍተኛ ደረጃ መድረስ በተመለከተም የጀርመን ድምፅ ሬድዮ ዘጋቢ ከአ/አ ባስተላለፈችው ዘገባ ቀደም ሲል በመረብ ወንዝ በሚካሄደው ጦርነት ላይ 1 ኤም አይ ተዋጊ ሄሊኮፕተር የኤርትራ ተዋጊ ኃይል ጣልኩ ማለቱ ተሰምቷል። አሁንም 2 ሚግ 23 ተዋጊ አውሮፕላኖች ጥያለሁ በማለት ገልጿል። የቃል አቀባይ ጽ/ቤት ስለሁኔታው ጠይቀን በኢትዮጵያ በኩል የወደቀ ተዋጊ ሄሊኮፕተርም ሆነ አውሮፕላን የለም ሲሉ አስተባብለዋል።</p>

<p>በጦርነቱ ኢትዮጵያ የመከላከል ኤርትራ የማጥቃት ውጊያ እያካሄዱ ስለመሆኑ ነው መረዳት የተቻለው። የማጥቃት ርምጃውን የኤርትራ ሰራዊት እንደከፈተም ታውቋል። በአሁኑ ሰዓት የኤርትራ ጦር ከምሽጉ ወጥቶ የሚዋጋ ሲሆን የኢትዮጵያ ሰራዊትም በምሽጉ ውስጥ ሆኖ በመከላከል ላይ እንደሚገኝ የጀርመን ድምፅ ሬድዮ ገልጿል።</p>

<p>በውጊያው ኤርትራ እያጠቃሁ ነው ብትልም በኢትዮጵያ በኩል ምሽግ እየለቀቀ ለጥቃት በሚመጣ ሰራዊት ላይ ጉዳት በማድረስ የሻዕቢያን ኃይል ለማመንመን ምቹ ሁኔታ መፈጠሩን ለማወቅ ተችሏል።</p>

<p>የሻዕቢያ ጦር ምሽጉን ለቆ በመውጣት የኢትዮጵያ መከላከያ ሰራዊት የሚገኝበትን ምሽግ በመስበር ባድመን ለመያዝ እንቅስቃሴ ማድረጉን ዜናው ጠቁሞ የሻዕቢያ ሙከራም ሊከሽፍ መቻሉ ታውቋል።</p>

<p>ኢትዮጵያ በአሁኑ ውጊያ ተዋጊ ሄሊኮፕተሮችና ጀቶችን እንዳንቀሳቀሰች ከቃል-አቀባዩ ጽ/ቤት አቶ ኃይሌ ኪሮስ ገልፀዋል። አቶ ኃይሌ ስለሁኔታው ሲያስረዱ በጦርነቱ ኢትዮጵያ እየወሰደች ያለው የማጥቃት እርምጃ ስላልሆነ አየር ኃይላችን የተመረጡ ወታደራዊ ዒላማዎች ብቻ መምታት ውጤት ከማስመዝገብ ውጪ ሌላ እርምጃ አልወሰድም ብለዋል።</p>

<p>ሻዕቢያ መትቼ ጥያለሁ ያላቸውን ሁለት ሚግ 23 ጀቶች አንድ ተዋጊ ሄሊኮፕተር በተመለከተ ቅጥፈት ነው ሲሉም የቃል አቀባዩ ጽ/ቤት ተወካይ ገልፀዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 8 ቀን 1991</a></p>

</body>
</html>	
