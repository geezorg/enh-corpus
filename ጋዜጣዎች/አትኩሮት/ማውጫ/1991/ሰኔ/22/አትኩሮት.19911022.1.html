<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ድል ማግኘቱ ተረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ጦር ድል ማግኘቱ ተረጋገጠ</h1>


<p>የሻዕቢያ ጦር ባድመን ዳግመኛ ለመያዝ በምዕራባዊው የመረብ ወንዝ ሰኔ 18 ቀን 1991 ዓ/ም ከፍተኛ ጥቃት ቢሰነዝርም የመከላከያ ሠራዊታችን በወሰደው የመከላከል እርምጃ መክቶ መመለሱ ሲገለፅ የአየር ኃይላችን ተዋጊ አውሮፕላኖችም በፊናቸው ሰኔ 19 እና 20 የአሰብ አውሮፕላን መንደርደሪያን በመደብደብ ከፍተኛ ጉዳት ማድረሳቸውን ለማወቅ ተችሏል።</p>

<p>በምዕራብ ወንዝ አቅራቢያ ለጥቃት የተንቀሳቀሰው የጠላት ጦር ላይ የኢትዮጵያ ሰራዊት በወሰደው የመከላከል እርምጃ በአርብና በቅዳሜ ውጊያ ብቻ ከ5960 በላይ የሻዕቢያን ጦር ሙት ቁስለኛና ምርኮኛ ማድረጉን የመንግስት ቃል አቀባይ ጽ/ቤት ሰኔ 19 ቀን 1991 ዓ/ም ማምሻውን ሲያስታውቅ ሻዕቢያ በበኩሉ 850 ገደልኩኝ ከ3000 በላይ የኢትዮጵያን ወታደሮች ቁስለኛ 70 ምርኮኛ አድርጌያለሁ ብሏል። በሁለቱም ሃገሮች የተጠቀሱ አሃዞች ከነፃ ምንጮች አልተረጋገጡም።</p>

<p>የቢቢሲ ዘጋቢ አሌክስ ላስት ስለውጊያው ከአስመራ ሰኔ 20 ቀን 1991 ዓ/ም ባስተላለፈው ሪፖርት የአሰብ አየር ማረፊያ በኢትዮጵያ ጀቶች ተደብድቦ ከፍተኛ ጉዳት የማድረሱን ዜና ኤርትራውያን በከፍተኛ ሃዘን ነው ያደመጡት ድንጋጤ ወሯቸዋል በጦርነቱ ከሁለቱም ወገን ከፍተኛ ቁጥር ያለው ሰራዊት ነው የተሳተፈበት ውጊያው ኋላቀርና ከ1ኛው የዓለም ጦርነት ጋር ተመሳሳይነት ያለው ነው። ከሁለቱም በኩል ከ15 ሺህ በላይ ሰራዊት ነው ሙትና ቁስለኛ የሆነው። በአሁኑ ሰዓት የኢትዮጵያን ጥቃት ለመመከት በአስመራና ዙሪያዋ የሚገኙ ወጣቶች ወደውጊያው እንዲያመሩ ከመንግሥት ግፊት እየተደረገባቸው መሆኑ ይታወቃል። ፍቃደኛ የሆኑትን ማግኘት የተቻለ አይመስልም ካለ በኋላ ጦርነቱ በምዕራብ መረብ ግንባር ቀጥሏል። ሁለቱም አገሮች ወደ ግንባሩ ጋዜጠኛ እንዳይገባ በማገዳቸው ስለውጊያው አጠቃላይ ሁኔታ መረዳት አልተቻለም። ኢትዮጵያም ሆነች ኤርትራ በውጊያው የበላይነት መጨበጣቸውን ይናገራሉ አንዳንድ የዲፕሎማቲክ ምንጮችም ጦርነቱ ኢትዮጵያ በበላይነት በማከናወን ላይ እንደምትገኝና የድልም ሚዛኑም ወደ እሷ እንዳጋደለ ሲናገሩ ተደምጧል ብሏል።</p>

<p>በሌላ ዜና የጀርመን ሬድዮ ዘጋቢ በትናንትናው ዕለት በሁለቱ ኃይሎች መካከል እየተካሄደ ስላለው ውጊያ ግንባር ድረስ ሄዶ የሚከተለውን ዘገባ አስተላልፏል።</p>

<p>ፍልሚያው የሚካሄደው በተለያዩ ግንባሮች ነው። በግራና ቀኝ ክንፎች ብሎ መጥቀሱ ያመቻል። ጦርነቱ እየቀጠለ በመሆኑ የሞቱ የቆሰሉና የተማረኩትን ብዛት በቁጥር ለማስቀመጥ በየእለቱ ተለዋዋጭ ስለሚሆን በእርግጠኝነት ይህ ነው ብሎ ለማለት ያዳግታል። የኤርትራ ሰራዊት ባድመን መልሶ ለመቆጣጠር በዓይን ለማየት የቻልነው በባድመ ቀኝ ክንፍ ማለትም ወደሰሜን አቅጣጫ የሻዕቢያ ወታደሮች አስክሬንን ነው። አካባቢው በረሃማና ቁጥቋጦ የበዛበት ሜዳው በተለያዩ ጉብታዎችና ጋራ የተቆራረጠ በመሆኑ ጉዞአችን በመኪና ሳይሆን በእግር ነበር። በግንባር ቀደምትነት የገቡትን የኤርትራ ወታደሮች አስክሬን በብዛት ተመልክተናል። በቁጥር ለመግለጽ አያመችም። አስክሬኑ የተከመረው ከመረብ ወንዝ ክልል 2 ሰዓት የእግር ጉዞ ካደረግን በኋላ ማይዶግአሊ ተብሎ በሚጠራው ስፍራ ነው። ጉብኝቱን ለመቀጠል ያልቻልነው ቀትር ላይ በመሆኑ ነው ፎቶግራፍ አንስተን ለመመለስ ተገደናል። በዚህም በቀኝ ክንፍ በኩል ያለው ቦታ ከኤርትራ ሰራዊት ነፃ ሆኗል። በመረብ ወንዝ ዳር ዳር በከባድ መሣሪያ የሚደረገው የተኩስ ልውውጥ ቀጥሏል በማለት ያለውን ሁኔታ በግንባሩ ተገኝቶ ያየውን መስክሯል።</p>

<p>ጋዜጠኛው በማያያዝም በባድመ ግራ ክንፍ በሰላም አካባቢ ከሽራሮ አልፈን ተዘዋውረን አይተናል። የሴትና የወንድ ምርኮኛ ወታደሮችንም አነጋግረናል። ምድባቸውንና መለያ ቁጥራቸውን የሚገልፅ ሲሆን የ171ኛ ኮር እንዲሁም ተሰልፎ የነበረው 3 ክፍለ ጦር የተመታ በመሆኑ ከተበተነው ቡድን ውስጥ ተዳክመው የተማረኩ መሆናቸውን ይገልፃሉ። በተለይም የሴት ምርኮኞቹ ከአስመራ የተነገራቸውን ሲገልፁ ባለፈው ሰኞ ከነበሩበት ተነስተው ባለፈው ሐሙስ ዕለት ባድመ የሚል ጹሑፍ ያለበትን እጀ ጉርድ ሹራብ ለብሰው ባድመ እንደሚገቡ ነበር ካለ በኋላ በዚሁ የባድመ ቀኝ ክንፍ የከባድ መሣሪያ የተኩስ ልውውጡ ቀጥሏል። በቀኝ ክንፉ የተቆፈረው የቀበሮ ጉድጓድና ምሽግ የኤርትራ ጦር አዛዦችን ብቃት የሚያሰመሰክር ቢሆንም ይበልጥ አስገራሚ የሆነው በ4 ቀናት ውጊያ ብቻ የኢትዮጵያ ሰራዊት ሰብሮ መግባቱ ነው። በማለት የእማኝነት ዘገባውን አጠናቋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 22 ቀን 1991</a></p>

</body>
</html>	
