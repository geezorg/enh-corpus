<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን በለንደን ከፍተኛ የተቃውሞ ሰልፍ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን በለንደን ከፍተኛ የተቃውሞ ሰልፍ አደረጉ</h1>


<p>የኢሕአዴግን አመራር በመቃወም ባለፈው ሳምንት ቅዳሜ ኢትዮጵያውያን በለንደን ከፍተኛ የተቃውሞ ሰልፍ ማድረጋቸው ተገለፀ። አቶ አሰፋ ማሩ የተገደሉበትን 2ኛ ዓመት መንስኤ በማድረግ አደባባይ ለወጡት በርካታ ኢትዮጵያውያን የብሪታኒያ መምህራን ማህበር ም/ፕ/ት ሚ/ር እስቲቨኝ ሺኖድና በስደት ላይ የሚገኙት የኢመማ ዋና ፀሐፊ አቶ ገሞራው ካሳ ንግግር ማድረጋቸውን ዜናው አመልክቷል።</p>

<p>በኤርትራና በኢትዮጵያ መካከል ጦርነት ከተጀመረበት ጊዜ ጀምሮ በውጭ የሚኖሩ ኢትዮጵያውያን ግለሰቦች፣ ተቃዋሚ የፖለቲካ ድርጅቶች ልዩነታቸውን ወደኋላ ጣል በማድረግ ለኢትዮጵያ ሕዝብና የሃገሩን ዳር ድንበር ለማስከበር መስዋዕትነት ለሚከፍለው ሰራዊት ከፍተኛ ድጋፍ ማድረጋቸው ግልጽ ነበር።</p>

<p>ዘገባው በማያያዝ በጦርነቱ ምክንያት ላለፉት 11 ወራት ያህል በኢሕአዴግ ላይ የሚደረጉ የተቃውሞ ሰልፎች ሁሉ ተቋርጠው ነበር። ካለፈው ሳምንት ጀምሮ ግን የኢሕአዴግ መንግሥት የሰብዓዊ መብት ባለማክበሩ የታሰሩ የፖለቲካ እስረኞችን ባለመፍታቱ፣ አሁንም አፈናውና ግድያው ቀጥሏል በማለት አለም አቀፋዊ ሰላማዊ ሰልፍ ተካሂዷል ብሏል።</p>

<p>በለንደን ከተማ ቅዳሜ ከቀትር በኋላ የኢሕአዴግን መንግሥት በመቃወም የተሰበሰበው ሕዝብ በኋይት ፓርክ ኮርነር በተባለው የመሰብሰቢያ ቦታ ብቻ ተቃውሞውን አሰምቶ እንዲበተን መደረጉን ዘጋቢው ገልጿል። በሌላው ወገንም የአደባባይ ሰላማዊ ሰልፍ መከናወኑም ተመልክቷል።</p>

<p>በዕለቱ በቦታው ተገኝተው ንግግር ያደረጉት ሚ/ር እስቲቨን ሺኖድ፣ ፕ/ር ጥላሁን ይልማ፣ አቶ ገሞራው ካሳ፣ አቶ ጌታቸው አለማየሁ መሆናቸውን ጠቁሞ ሚ/ር ስቲቨን አቶ አሰፋ ማሩ አላግባብ በመንገድ ላይ መገደል እንዲሁም በቅርቡ በእስር ላይ እንዳሉ የሞቱት አቶ ሽመልስ ዘውዴንና፣ አቶ ከበደን በማስታወስ በኢሕአዴግ ላይ ያላቸውን ቅሬታ በብሪታንያ መምህራን ማሕበር ስም ገልፀዋል።</p>

<p>በመቀጠል አቶ ገሞራው ካሳ ባደረጉት ንግግር በኢሕአዴግ የሚመራው የኢትዮጵያ መንግሥት በሕዝብና በመምህራን ላይ የሚያደርገውን አግባብ ያልሆነ እርምጃ እንዲያቆም አሳስበዋል።</p>

<p>በዕለቱ አቶ ገሞራውና አቶ ጌታቸው አለማየሁ የኢሕአዴግ መንግሥት በአገሪቱ ሙሉ ሰላም ለማምጣት ከተቃዋሚ የፖለቲካ ኅይሎች ጋር ለመነጋገር ፍቃደኝነትን እንዲያሳይ በጥብቅ ጠይቀዋል።</p>

<p>በኤርትራ መንግሥት የተፈፀመውን ወረራ በሰላማዊ ሰልፉ ላይ የተገኙት ኢትዮጵያውያን በማውገዝ የኢትዮጵያ ሕዝብና ሰራዊቱ ያደረጉትን ርብርቦሽና የተከፈለውን መስዋዕትነት አድንቀዋል። ሰልፈኞቹ ከሕዝቡና ከሰራዊቱ ጐን እንደማይለዩ፣ ማንኛውንም መስዋዕትነት ለመክፈልም ዝግጁ መሆናቸውን እንዳረጋገጡ ከስፍራው የደረሰን ዘገባ ያብራራል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ግንቦት 3 ቀን 1991</a></p>

</body>
</html>	
