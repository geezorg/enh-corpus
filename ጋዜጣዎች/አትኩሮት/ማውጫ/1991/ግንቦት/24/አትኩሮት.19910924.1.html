<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግን የሚተባበረው ድርጅት ኢትዮጵያ ኦሮሞዎችን አስገድዳ በጦርነቱ አሰልፋለች ሲል ወነጀለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ኦነግን የሚተባበረው ድርጅት ኢትዮጵያ ኦሮሞዎችን አስገድዳ በጦርነቱ አሰልፋለች ሲል ወነጀለ</h3>


<p>የኢትዮጵያና የኤርትራ ድንበር ላይ ውዝግብ ከተነሳበት ጊዜ ጀምሮ ሁለቱም አገሮች በዳር ድንበራቸው ላይ ያሰለፉትን ወታደራዊ ኃይል ለማጠናከር የሚያደርጉትን ዝግጅት አጠናክረዋል። ሁለቱም አገሮች መከላከያ ኃይላቸውን በወጣት ለመገንባት ከፍተኛ እንቅስቃሴ እያደረጉ በሚገኙበት ወቅት በኢትዮጵያ በኩል ያለው የወጣቶች ተሳትፎ ከብሔረሰብ ስብጥር አንፃር የኦሮሞ ብሔር ሕዝብ በጦርነቱ ላይ ያለው የተወካይነት ድርሻ ከፍተኛ ነው በሚል ሃሣብ የማዕከላዊ መንግሥትን አሰራር የሚቃወሙትና በለንደን የተቋቋመውን የኦሮሞ ሕዝብ ድርጅትን በመምራት ላይ የሚገኙት አቶ ደምሴ ቱሉ ተቃውሟቸውን አቅርበዋል።</p>

<p>አቶ ደምሴ ቱሉ ትላንት ምሽት የቢቢሲ ሬድዮ ባሰራጨው የፎከስ ኦን አፍሪካ ፕሮግራም ላይ ውይይት ያደረጉ ሲሆን በመንግሥት ላይ ያነጣጠረው ትክክለኛው ተቃውሟችሁ ምንድነው ስትል የቢቢሲ ጋዜጠኛ ላቀረበችው ጥያቄ «ምንም ነገር በማናተርፍበትና ምንም በማያገባን ጦርነት የሚሳተፈው ሕዝባችን እየሞተ ይገኛል። ከደርግ ዘመነ መንግሥት ጀምሮ የኦሮሞ ሕዝብ የተጠቃሚነት እጣ ሳይኖረው ከፍተኛ የሕይወት መስዋዕትነት እየከፈለ ነው። ይህንን አላስፈላጊ ሞት ለማስቆም ነው ጥረታችን» ሲሉ የጀመሩት አቶ ደምሴ ቱሉ «በሁለተኛ ደረጃ በሕዝባችን ላይ የተጣለውን አላስፈላጊ ቀረጥ ለማስቀረት ነው። የኦሮሞ ሕዝብ በግዳጅ እንዲያዋጣ እየተደረገ ነው። ይህንን አሰራር ሳይቃወም ሳይወድ እየከፈለና እያዋጣ ይገኛል። የቁም ከብቶቹንም እየሰጠ ነው። ሌላው ቢቀር አንድ ከብት ቢኖረው እሷንም ከመነጠቅ አይተርፍም» ሲሉ መንግሥት በመወንጀል ከእውነታው ያፈነገጠ መግለጫ ሰጥተዋል።</p>

<p>ወጣት የኦሮሞ ተወላጆች በሰራዊቱ ውስጥ እንቅስቃሴ እያደረጉ መሆናቸውን የገለፀችው የቢቢሲ ሬድዮ ጋዜጠኛ የኦሮሞ ወጣቶች ይበዙበታል በሚባለው ሰራዊት ውስጥ ምን ያህል የብሔረሰቡ ተወላጆች እንደሚገኙበት ትክክለኛ አሃዛዊ መረጃ ያላቸው መሆኑን ለቀረበላቸው ጥያቄ «የኦሮሞ ሕዝብ በዚህ እየተደረገ ባለው ጦርነት ለመንግሥት ያሰለፈው 70 ሺህ ሕዝባዊ ወታደሮች /ሚሊሺያዎች/ አሉት። በተለያዩ ወቅቶች ደግሞ 10 ሺዎች ያህል ሲዘምቱ 10 ሺዎች ደግሞ እየተመለመሉ ነው። እያንዳንዱ የክልል መንግሥታት በኃይል የተመደበለትን ኮታ አሟልቶ መላክ አለበት። ይኼ የመንግሥት ወቅታዊ ስልት ነው» በማለት መልሰዋል።</p>

<p>አገር ውስጥ መቃወምና ሃሳብን በሰላማዊ ሰልፍ የመግለፅ ዕድል የለም። ስለዚህ በሕዝቡ መሐል የተፈጠረውን ስሜት በተቃውሞ መግለፅ አልተቻለም። ይሁንና ለዘመቻ የሚጓዙት በ10ሺዎች የሚቆጠሩት ወጣት ኦሮሞዎች ዘመቻውን በተመለከተ ደስተኝነትና ፍላጐት እንደሌላቸው እርግጥ ነው። ዘማቾቹ በኃይል ተገደው የሚዘምቱ በመሆናቸው የተቃውሞ ስሜት ለመግለፅ አይችሉም» የሚሉት በለንደን የኦሮሞ ማሕበረሰብ ተወካይ የሆኑት አቶ ደምሴ ቱሉ 47% የሆነው የኦሮሞ ሕዝብ በማንኛውም የኢትዮጵያ ክልል የሚደረጉትን ጦርነቶች ለመካፈል ፍላጐት አለው? ተብሎ ለቀረበላቸው ጥያቄ ወጣቱ የኦሮሞ ሕዝብ በማንኛውም መንግሥታት በተደረጉት ጦርነቶች ውስጥ ሳይፈልግ ተገዶ እየገባ እየተዋጋ መሆኑን በመግለፅ ጦርነትን የማይሻ መሆኑን ይናገራሉ። «የኦሮሞ ሕዝብ ከማንኛውም ጦርነት ያገኘው ትርፍ ስለሌለ በጦርነቱ ላይ የመሳተፍ ፍላጐት የለውም። አያገባውም» በማለት የቅጥፈት መግለጫቸውን አጠቃለዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ግንቦት 24 ቀን 1991</a></p>

</body>
</html>	
