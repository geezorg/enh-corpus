<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ ዜጐችን «ኢትዮጵያዊ» እያሰኘ የፈፀመው ኢኮኖሚያዊ ምዝበራ ተጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻዕቢያ ዜጐችን «ኢትዮጵያዊ» እያሰኘ የፈፀመው ኢኮኖሚያዊ ምዝበራ ተጋለጠ</h2>


<p>ኤርትራን በመገንጠል በትረ ስልጣኑን የጨበጠው የሻዕቢያ መንግስት ኢትዮጵያን ለማድቀቅና ለመናድ ካለው ከፍተኛ ፍላጐት በመነሳት ልዩ ልዩ ዘዴዎችን በመጠቀም የሚፈጥራቸው ተግባሮች አገራችንን ለሰባት ዓመታት ያህል ሲፈታተናት መቆየቱ የሚታወቅ ነው።</p>

<p>ሻዕቢያ ባለፉት 7 ዓመታት ውስጥ ኢትዮጵያን ወደ ከፍተኛ አዘቅት ውስጥ ለመክተት ካለው ከፍተኛ ጉጉት በመንሳት በተለይም ዜጐቹንና የድርጅቱን አባላት ወደ ንግዱ እንቅስቃሴ በመክተት ኢትዮጵያውያን ነጋዴዎች በንግዱ ዘርፍ ውድቀት እንዲደርስባቸውና ከውድድር ውጭ እንዲሆኑ ለማድረግ ከፍተኛ ጥረት ሲያደርግ መቆየቱን መረጃዎች አመልክተዋል።</p>

<p>አዲስ አበባ በሚገኘው ኤምባሲ ውስጥ እጅግ ታላላቅ ወንጀሎችን ሲፈጽም የነበረው ይኼው ድርጅት በከተማው የሚገኙት አምባሳደሩ ሕገወጥ ዶላሮችን በመመንዘር ሕገወጥ የብር ሕትመት በመፈፀምና እጅግ ልዩ ልዩ አገራችንን ወደ ትልቅ ድቀት ውስጥ በሚከር አድራጐት ላይ ተሰልፈው በመገኘታቸው ከአገር ውስጥ በ24 ሰዓት እንዲባረሩ መደረጉን የውጭ ጉዳይ ሚ/ር ጽ/ቤት ከዚህ በፊት ባወጣው መግለጫ ማስታወቁ የሚታወስ ነው።</p>

<p>እነዚህን ከመሳሰሉ ከባድ የማጭበርበር ተግባራት ውጪ ሻዕቢያ ከኢትዮጵያ ውስጥ በሚገኙ ኤርትራውያን ስም የንግድ እንቅስቃሴዎችን በመቆጣጠር የበለጠ ኢኮኖሚያችንን ለማድቀቅ የሚያስችሉ ተግባራት ሲፈጽም መገኘቱን የደረሰን ዜና ያስረዳል። እነዚሁ በኢትዮጵያ ውስጥ የሚኖሩ ኤርትራውያን ዜግነታቸውን ኢትዮጵያዊ በማድረግ በሚያደርጉት የንግድ እንቅስቃሴ በተጨማሪ አዲስ አበባ የሚገኘው የኤርትራ ኤምባሲ ብር እያበደራቸው የሻዕቢያ ድርጅት በተዘዋዋሪ በንግዱ ውድድር በመግባት ተፅዕኖ ለማሳደር ችሏል።</p>

<p>ሻዕቢያ በኤምባሲው በኩል ብድር ከሰጣቸው በርካታ ኤርትራውያን መሃል የሆርን ባንክን በመመስረት በኃላፊነት ሲያስተዳድሩ የነበሩ 5 ኤርትራውያን የሚገኙበት መሆኑ ታውቋል። የባንኩ አስተዳዳሪ የነበሩት ኢንጅነር ሰርፀ ገ/መስቀል፣ ወ/ሮ ጽጌ ዕቁበሚካኤል፣ አቶ ተኽለ ተስፋይና አቶ ሳልህ መሐመድ የሕዝባዊ ግንባር ቀጥተኛ አባል ከመሆናቸው በላይ አዲስ አበባ ከሚገኘው የሻዕቢያ ኤምባሲ ብድር በመውሰድ ዜግነታቸውን ኢትዮጵያዊ በማስመሰል የዜግነት ህግ በሚደነግገው መልኩ የውጭ ዜጋ ሊሰራው በማይፈቀድለት የባንክ ንግድ ሥራ ላይ ለመሰማራት ችለዋል።</p>

<p>ኢንጂነሩ ኢትዮጵያዊ በመምሰል የናይል ኮንስትራክሽን ባለቤት ሆነው ሲንቀሳቀሱ የነበሩ ከመሆኑ ባሻገር ከሻዕቢያ የተላከላቸውን 400 ሺ ብር ከዚያም 1. ሚሊዮን ብር በብድር መልክ በመውሰድ የሆርን ባንክን ከመሠረቱት ኤርትራውያን አንዱ በመሆን ለሆርን ባንክ ከተዋጣው 2. ሚሊዮን ብር ውስጥ 1 ሚሊዮን 66 ሺ ብር አዋጥተዋል።</p>

<p>ሻዕቢያ በኢትዮጵያ ኢኮኖምሚ ውስጥ በተዘዋዋሪ መንገድ በመሰለፍ የአገሪቷን ኢኮኖሚ ለማድቀቅ ካለው ትልቅ ፍላጐት በመነሳት ለኢንጂነር ሰርፀ በተለያየ ጊዜ ካባደራቸው ብድር መሃል ኢንጂነሩ ከአንድ ሚሊዮን ብር በላይ የሚሆነውን ለሌላ የሻዕቢያ ተግባራት ማዋላቸውን ከኤርትራ ኤምባሲ የተገኘው የሰነድ ማረጋገጫ ይገልፃል።</p>

<p>ሻዕቢያ ስልጣን ከመያዙ በፊትና በኋላ ለዓመታት ያህል በከተማ ልማት ውስጥ የመምሪያ ኃላፊ ሆነው የሰሩት አንድ ሰው በሻዕቢያ ስውር እጅ ሚሊየነር በመሆን በአስመራ ትላልቅ ሕንፃዎች ከመገንባታቸው ባሻገር የናይልኮንስትራክሽን ባለቤት ሆነው በኢትዮጵያ ውስጥ በርካታ ሥራዎችን ሰርተዋል።</p>

<p>ወ/ሮ ጽጌ ዕቁበ ሚካኤል (የእናት ጓዳ የተባለውን መጽሐፍ ያዘጋጁት) የተባሉት ሌላኛው የሆርን ባንክ ባለቤት በበኩላቸው በብድር ሽፋን ከሻዕቢያ 1. ሚሊዮን ብር የወሰዱ ሲሆን ለባንክ ቤቱ በተዋጣው ብር ውስጥ 1.5 ሚሊዮን ብር ከፍለዋል። ተክለ ተስፋይም ተመሳሳይ በሆነው በዚሁ የሻዕቢያ ተግባር ላይ በመሰለፍ ከኤምባሲው 1. ሚሊዮን ብር ተበድረዋል። እነዚሁ ሁለት የሆርን ባንክ ባለሃብቶች ዞማ ኮስሞቲክስ የተባለ የግል ድርጅት ያላቸውን ግለሰቡም የዩኒቨርሳል ኦቨርሲስ ሙቨርስ ኩባንያ ሼል ሆልደር መሆናቸው ታውቋል።</p>

<p>ሻዕቢያ የአገራችንን ኢኮኖሚ ለመቅጨት ካሰማራቸው ኤርትራውያን መሃል አንዱ የሆኑት ሌላኛው ግለሰብ ከአቶ ጐይቶም አረጋይ ከአ/አበባ ከኤምባሲው በተመሳሳይ የማጭበርበሪያ ተግባር መሠረት 1. ሚሊዮን ብር ለመውሰድ 1. ሚሊዮን ብር ለሆርን ባንክ ያዋጡ መሆናቸው ታውቋል። ገብረዮሐንስ ተስፋ ማርያም የተባሉ ግለሰብ 1.5 ሚሊዮን ብር ከኤምባሲው ተረክበው በዚሁ የሻዕቢያ መሆኑ ለተረጋገጠለት ባንክ 1.7 ሚሊዮን ብር ማዋላቸውን የወጣው ሰነድ ያረጋግጣል። ሳልህ መሐሙድ ሰብሪ 50 ሺ ብር ከኤምባሲው በመውሰድ ለባንኩ ምስረታ አውለዋል።</p>

<p>ባንኩ «ሥራ ከመጀመራችሁ በፊት ማጣራት ያለብን ጉዳይ በመከሰቱ ሥራ እንዳትጀምሩ» የሚል ደብዳቤ በወቅቱ የብሔራዊ ባንክ ገዢ ከሆኑት ከአቶ ዱባለ ጃሌ ደብዳቤ ተፅፎላቸው የነበረ ቢሆንም «ሥራችንን አናቆምም» የሚል መልስ በመመለስ የማን አለብኝነት ተግባር ፈጽመዋል።</p>

<p>ሻዕቢያ የአገራችንን ኢኮኖሚ ለመቦጥቦጥ ካለው ፍላጐት በመነሳት በግለሰቦች ስም ባቋቋመው ባንክ ውስጥ ለባንኩ የተከፈለው አጠቃላይ ካፒታል ውስጥ 6.42.00 ድርሻ በመያዝ በመቶኛ 52.8 ፐርሰንት በመያዝ በአገራችንን ሕግ የሚሰራበትን የአዋጅ 84/1986 አንቀጽ 27 ንዑስ አንቀጽ 1ን በመሻር ሕገ ወጥ ተግባር ሲፈጽም ቆይቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሚያዝያ 12 ቀን 1991</a></p>

</body>
</html>	
