<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምስራቅ ኢትዮጵያ ረሀብና ድርቅ ጉዳት አደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በምስራቅ ኢትዮጵያ ረሀብና ድርቅ ጉዳት አደረሰ</h1>


<p>በሱማሌ ክልል ላለፉት ሁለት ወራት ዝናብ ባለመጣሉ ድርቅና ረሃብ ሲከሰት በዚሁ ሳቢያም ከባድ የውሃ እጥረት በመደቀኑ የተባበሩት መንግሥታት የምግብ ድርጅት አስቸኳይ እርዳታ እንዲደርስ መጠየቁ ተገለጸ።</p>

<p>የሚጠበቀው ዝናብ በያዝነው ወር ካልጣለ በሰውና በከብት እንዲሁም በእርሻ ላይ ትልቅ ጥፋት ሊከተል እንደሚችል ድርጅቱ አስታውቋል። የምግብ ድርጅቱ እርዳታውን ማከፋፈል እንደጀመረ ቢገልጽም በቂ እንዳልሆነ ይፋ አድርጓል።</p>

<p>በአመዛኙ በሱማሊያ በደቡብ ብሔረሰቦች፣ በአፋርና በኦሮምያ ክልሎች ረሃብ ተከስቷል። በአገሪቱ የበልግ ዝናብ መዝነብ ከነበረበት ዘግይቷል። እንደውም ሊቀር ይችላል የሚል ስጋት ማሳደሩን የተሰራጨው ዘገባ አስረድቷል።</p>

<p>በተጠቀሱት ክልሎች ከ1 ሚሊዮን ሕዝብ በላይ የውሃና የምግብ እጥረት እያየለበት በመሆኑ በሚቀጥሉት ስድስት ወራት 90.00 ሺ ሜትሪክ ቶን የምግብ እርዳታ ያስፈልጋቸዋል ሲል የአሜሪካ ተራድኦ ድርጅት አስታውቋል።</p>

<p>የዓለም የምግብ ድርጅት በበኩሉ በሱማሊያ ክልል በተከሰተው ድርቅ ለተጐዱት 640.00 ከብት አርቢዎች አስቸኳይ እርዳታ በቅርቡ እንደሚሰጥ ቃል ገብቷል። የክልሉ ከብት አርቢዎች በከባድ ችግር ላይ እንደሚገኙ ያስታወቀው የዓለም ምግብ ድርጅት ከአደጋ መከላከልና ዝግጁነት ጋር በትብብር በመስራት 8.00 ሜትሪክ ቶን የምግብ እርዳታ ድሬዳዋና ጅጅጋ በቅርቡ ማጓጓዙን አያይዞ ገልጿል።</p>

<p>በድርጅቱ የድርቅና የርሃብ የእርዳታ ኃላፊ ሚስስ ጆቲድ ሊዊስ እንዳመለከቱት የሱማልያ ክልል ከብት አርቢዎች ከባድ ጉዳት ላይ ናቸው። ለራሳቸውና ለከብቶቻቸው ውሃና መኖ ፍለጋ እየተንከራተቱ ነው። ከብቶቻቸው እየተጐዱባቸው ላሞቻቸው እየሞቱባቸው መሆኑን በመግለጽ በክልሉ ያለውን የውሃ እጥረት ችግር ለመርዳት የተባበሩት መንግሥታት ድርጅትና የአውሮፓ ሕብረት በቦቴ ውሃ ካለበት ቦታ በማጓጓዝ ለሕብረተሰቡ በማቅረብ ላይ መሆናቸውን ኃላፊዋ አብራርተዋል።</p>

<p>ርኃብና ድርቅ ከተከሰተባቸው ክልሎች መሃል የባሌና የቦረና ከብት አርቢዎች ከፍተኛ ችግር ላይ መሆናቸው ሲጠቀስ በአካባቢው በአሁን ሰዓት የከብት ዋና መቀነሱም ታውቋል።</p>

<p>የከብት ዋጋ እየቀነሰ የእህል ዋጋ እየጨመረ በመሄዱ ህብረተሰቡ ራሱን መመገብ አልቻለም። ሲሉ ሚስስ ጆቲድ ይገልጻሉ። የከብት ዋጋ እየቀነሰ የመጣበት አንዱ ምክንያት እንደኃላፊዋ ገለፃ ከሱማሊያ ክልል ወደ ሳዑዲ ዓረቢያ ይላክ የነበረው የስጋ ከብት ሽያጭ በመቋረጡ ነው። ከአንድ ዓመት በፊት በ1990 ዓ.ም በመጋቢት ወር ላይ በስምጥ ሸለቆ ተከሰተ የተባለው የትኩሳት በሽታ እንዳይዛመት በመፍራት ሳዑዲ ከሱዳን፣ ከኢትዮጵያ፣ ከኬንያ፣ ከጅቡቲና ከሱማሊያ የስጋ ከብት ወደ አገሯ እንዳይገባ አግዳለች። በዚህ ውሳኔም የሱማልያ ክልል ሰለባ እንደሆነ የዓለም የምግብ ድርጅት ከፍተኛ ኃላፊ ገልፀዋል። በመጨረሻም ሁሉም ወገን የተከሰተውን ችግር ለመታደግ እንዲተባበር ጥሪ አድርገዋል።</p>

<p>የአደጋ መከላከልና ዝግጁነት ለ2 ሚሊዮን 500ሺ ህዝብ ለጠየቀው የእርዳታ እህል እስካሁን ቃል የተገባለት ከግማሽ በታች መሆኑን አስታውቋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሚያዝያ 5 ቀን 1991</a></p>

</body>
</html>	
