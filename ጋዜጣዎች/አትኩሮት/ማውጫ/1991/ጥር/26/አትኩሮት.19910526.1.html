<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ18 ሚሊዮን ብር በላይ ሕገ ወጥ ግዢ መከናወኑ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከ18 ሚሊዮን ብር በላይ ሕገ ወጥ ግዢ መከናወኑ ተገለፀ</h1>


<p>በፌዴራልና በክልል መ/ቤቶች ባለፉት ሶስት ዓመታት 18 ሚሊዮን 730 ሺህ የሚጠጋ ገንዘብ ከዕቃ ግዢ ደንብ ውጪ በጥቅም በተሳሰሩ ሰራተኞችና ኃላፊዎች ለግል ጥቅም መዋሉ ተገለጠ።</p>

<p>የመንግሥት ዕቃ ግዢ ደንብና መመሪያ ከ1.00 እስከ 10.00 ብር ለሚያወጡ እቃዎች ከሶስት ከማያንሱ ቦታዎች ፕሮፎርማ እየተሰበሰበ እንዲሁም ከብር 10.00 በላይ ለሆኑ የእቃ ግዢዎች በመገናኛ ብዙሃን የጨረታ ማስታወቂያ ወጥቶ በበላይ አስተዳደርና፣ በጨረታ ኮሚቴ መገዛት እንዳለበት እንደሚያዝ የጋዜጣው ምንጮች ጠቁመዋል።</p>

<p>ባለፈው ዓመት ፕሮፎርማና የንብረት ገቢ ደረሰኝ ሳይቀርብባቸው የግዢ መስፈርት ሳይሟላላቸውና የጨረታ ማስታወቂያ ሳይወጣላቸው 18 ሚሊዮን 730 ሺ ብር በክልሉና ፌዴራል መ/ቤቶች ውስጥ የሚገኙ መ/ቤቶች ሕገ-ወጥ ግዢ እንደተፈፀመ አመልክተዋል።</p>

<p>ሕገ-ወጥ ግዢ ከፈፀሙት መካከል የድሬዳዋ ግብርና ቢሮ የካውንስሉ ጽ/ቤት፣ የፌዴራሉ ሃገር ውስጥ ገቢ ባለስልጣን፣ የሐረሪ ውሃ ሀብት ቢሮ፣ ማዕከላዊ ስታስቲክ ዋነኞቹ መሆናቸው መረጃው ያመለክታል። የጋምቤላ ክልል ግብርና ቢሮ፣ የትምህርት መሳሪያዎች ማምረቻና ማከፋፈያ ድርጅት፣ ጤና ጥበቃ ሚ/ር፣ ጅማ እርሻ ኮሌጅ፣ ሲቪል ሰርቪስ ኮሌጅ፣ የግብርና ሚ/ር፣ ጳውሎስ ሆስፒታልና ሌሎች መ/ቤቶች ሕገ-ወጥ ግዢ ተፈፅሞ ምዝበራ ከተካሄደባቸው መሃል ተጠቃሾች እንደሆኑም ተገልጿል።</p>

<p>የዕቃ ግዢን ደንብና መመሪያ ሳይከተሉ የዕቃ ግዢን መፈፀም ተገቢ ላልሆነ ወጪ ከመዳረጉም በላይ ሁኔታው ለመንግሥት ገንዘብና ንብረት መባከን በር የሚከፍትና ሰራተኞቹንም ለምዝበራ የሚገፋፋ ነው በማለት ምንጮቹ አብራርተዋል። ድርጊቱ እየተባባሰ መምጣቱን ጠቁመዋል።</p>

<p>አንዳንድ የንግድ ድርጅቶች እስከ አምስት የሚደርሱ የተለያዩ ፕሮፎሮማዎችን በመስጠት ለምዝበራ ተባባሪ መሆናቸውን ምንጮቹ ገልፀው ድርጅቶቹ ከዚህ ድርጊታቸው የማይታቀቡ ከሆነ አስፈላጊ የሆነ እርምጃ ጉዳዩ በሚመለከተው አካል ሊወሰድባቸው እንደሚገባም ተገልጿል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሚያዝያ 26 ቀን 1991</a></p>

</body>
</html>	
