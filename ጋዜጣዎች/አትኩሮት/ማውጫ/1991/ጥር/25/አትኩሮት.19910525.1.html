<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀኛዝማች በጦርነቱ መስዋዕትነት እንደሚከፍሉ በመግለጫቸው ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቀኛዝማች በጦርነቱ መስዋዕትነት እንደሚከፍሉ በመግለጫቸው ገለፁ</h1>


<p>የመዓህድ ተቀዳሚ ምክትል ፕሬዝዳንት የሆኑት ቀኛዝማች ነቅዐ ጥበብ በቀለ በትናንትናው ዕለት በአማርኛ ቋንቋ ታትሞ በተሰራጨው ጋዜጣ በሰጡት መግለጫ ሻዕቢያ ግዛታችንን ከወረረበት ጊዜ አንስቶ የተደረገው የሰላም ጥረት ቢደረግም አሁን ግን በተንዛዛ ሲሉ በኢትዮጵያ መንግሥት ላይ ወቀሳ ሰንዝረዋል።</p>

<p>ቀኛዝማች ነቅዐ ጥበብ የኢትዮጵያ መንግሥት ላለፉት ስምንት ወራት ጦርነቱን በሰላማዊና በሕጋዊ ሂደት እንዲያልቅ ጥረት እያደረገ ነበር። ይህን ሂደት ትደግፋላችሁ? የሚል ጥያቄ ቀርቦላቸው የሚከተለውን ምላሽ ሰጥተዋል።</p>

<p>ቀኛዝማች «ሰላምማ የማይደገፍበት ምክንያት የለም። ግን በዛ የትም ቦታ እንዲህ ተደርጐ አይታወቅም። ተንዛዛ። እግሩ ላይ እንውደቅ እንዴ? አሁን እኮ እነሱ የኢኮኖሚ እቀባ ይደረግና ሲደኸይ ይተውልናል ነው ነገራቸው። ምንድነው ይኼ ነገር? ቤት ውስጥ ሌባ ገብቶ ፓሊስ ለመጥራት እዚያው ትጮኻለህ እንጂ ትተኸው አትሔድም።» በማለት ገልፀው በማያያዝም «እሱ /ሻዕቢያ/ እስቲ ይምጡና ልያቸው ይላል። እኛ አንዴ አሜሪካ፣ አንዴ እንግሊዝ፣ ፈረንሳይ እንለለን። በእውነቱ ይኼን ያህል ክብር መስጠት አያስፈልግም። የተወሰነ ደረጃ በአግባቡ ሄደዋል። አሁን ግን ተንዛዛ። ጦርነቱን ለማድረግ ፈርተዋል። አልያም እኛ የማናውቀው የራሳቸው ችግር አለ ማለት ነው» ሲሉ ሰፊ ማብራሪያ በመስጠት የኢትዮጵያ መንግሥት ጦርነቱን መጀመር እንዳለበት የሚያስገነዝብ ጥብቅ መልዕክታቸውን አስተላልፈዋል። ሻዕቢያ የኢትዮጵያን ግዛት በወረራ ከያዘ ወዲህ ባለስልጣናቱ ያሳዩት ትዕግስትና መለሳለስ ከልክ ያለፈ መሆኑንም የ83 ዓመቱ አዛውንት ቀኛዝማች ነቅዐጥበብ በቀለ ገልፀው እሳቸውም ሆነ ድርጅታቸው እንደጥንት አባቶቻቸው ወራሪውን ከግዛታችን ደምስሶ ለማስወጣት ደማችንን እናፈሳለን፣ ድንበራችንን በአጥንታችን እናስከብራለን ሲሉም አቋማቸውን መግለፃቸውን ለማወቅ ተችሏል።</p>

<p>የመዐሕድ ተ/ም/ ፕሬዝዳንት በዚሁ መግለጫቸው ኤርትራ ከኢትዮጵያ ተለይታ «ነፃ ትሁን ማለቱ ጫካ ውስጥ ሆኖ ከሚነገር በስተቀር አደባባይ ተወጥቶ የሚነገር ቃል አልነበረም» ሲሉ የወያኔ ኢሕአዴግ መንግሥት ከስምንት ዓመት በፊት ኤርትራን በተመለከተ የፈፀመውን በማስታወስ ድርጊቱን ወንጅለዋል።</p>

<p>ለኤርትራ ለሰባት ዓመታት ያህል ከኢትዮጵያ ከተራ ምግብ ማጣፈጫ ጀምሮ ሲጓዝ እንደቆየ ቀኛዝማች በሰጡት መግለጫ ላይ ገልፀው ሻዕቢያ ራሱን መቻል ሲገባው መንግሥት እገዛ አድርጐለታል ብለዋል። አያይዘውም ወራሪውን እንደማንኛውም ኢትዮጵያዊ እንደሚቃወሙ በመግለጽ «ህይወትን አናይም የትግራይ ሕዝብ ታሪክ ሰሪ፣ ጐበዝ፣ ጀግና፣ ላገሩ የሞተ ሃይማኖተኛ ነው» ካሉ በኋላ የትግራይን ሕዝብ እናደንቃለን። እነሱ እንደፈጠሩት የጐሳ ልዩነት ቢሆን የትግራይ ቦታ ነበር የምንለው ሲሉም ኢትዮጵያዊ ሲባል ጠላት አገሩን ሲወር በጋራ እንደሚሞት አሁንም ሻዕቢያን ደምስሶ ዳር ድንበራችንን ለማስከበር መስዋዕትነት እንከፍላለን በማለት አብራርተዋል። በቀጣዩ የምርጫ ወቅትም መዐሕድ እንደሚሳተፍ ገልፀዋል።</p>

<p>በአሁን ሰዓት ቀኛዝማች ነቅዐጥበብ በቀለ በድርጅቱ አንዳንድ አባላት አምባገነን ናቸው። ወጣቱን ኃይል አይወዱም፣ ያስወግዳሉ ገንዘብ ለግል ጥቅማቸው በማዋል ያባክናሉ እየተባሉ ክስ የሚሰነዘርባቸው አዛውንት እንደሆኑ ይነገራል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥር 25 ቀን 1991</a></p>

</body>
</html>	
