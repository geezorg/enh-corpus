<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡነ ጳውሎስ በጀርመን ተቃውሞ ገጠማቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቡነ ጳውሎስ በጀርመን ተቃውሞ ገጠማቸው</h1>


<p>በአሁኑ ወቅት በጀርመን ፍራንክፈርት ከተማ ውስጥ የሚገኙት የኢትዮጵያ ኦሮቶዶክስ ቤ/ክ ፓትሪያርክ አቡነ ጳውሎስ እዚያው በሚገኘው የቅድስት ማርያም ቤ/ክርስቲያን ውስጥ ተገኝተው ሥርዓተ ፀሎት ሲካሄድ ሁከት ተፈጥሮ ተቃውሞ እንደደረሰባቸው የጀርመን ድምፅ ሬድዮ በትናንትናው ዕለት ገለፀ።</p>

<p>በዕለቱ በቤተክርስቲያኒቷ ውስጥ ቁጥራቸው እጅግ የበዛ ኢትዮጵያውያን የተገኙ ሲሆን፣ እነዚሁ ኢትዮጵያውያኖች ከኢትዮጵያ ኦሮቶዶክስ ተዋህዶ እምነት ሕግና ስርዓት ውጭ በፓትሪያርክ ላይ ፓትሪያርክ ተሹመዋል፣ ባለንበት ዘመን ታይቶ በማይታወቅ የቅርስ ዘረፋ፣ የሃይማኖት አባቶችና የሊቃውንቶች ስደት፣ የእስራት፣ የእንግልት፣ ግድያ መጠን የለሽ ሆኗል። ብፁዕነታቸው የሃይማኖት አባታችን አይደሉም በሚሉ ወገኖች በቤተክርስቲያኒቷ ውስጥ ሰላማዊ ሰልፍ መሰል ጠንከር ያለ ተቃውሞ መካሄዱን ዘጋቢዋ ገልፃለች።</p>

<p>ፓትሪያርካችን ብፁዕ ወቅዱስ አቡነመርቆርዮስ ናቸው የሚሉት ወገኖች በሊቀ ዲያቆናት ብርሃኑ ተገኘ፣ በዲያቆን ሕሩይ ጌታ፣ በዲያቆን ቴዎድሮስ አስረስ አስተባባሪነትና መሪነት እንዲሁም ስልጣን ላይ ያለውን የኢትዮጵያ መንግሥት በሚቃወሙ የመዐሕድ የጀርመን አቀፉ ቅርንጫፍ ጽ/ቤት ሊ/መንበር በአቶ ፍቃዱ ማንደፍሮ በኢሕአፓ ደጋፊ ኮሚቴ አባላት ድጋፍ ሰጪነት የተቃውሞው ድምፅ ጎልቶ ተንፀባርቋል ብላለች።</p>

<p>«አይንህን ለአፈር» ይባባሉ የነበሩት አቶ ጌታቸው ጋረደውና መአሕድ ግንባር የፈጠሩት የተቃውሞ ገጠመኝ ቢኖር ይህ የመጀመሪያው ነበር ማለት ይቻላል ስትል ዘጋቢዋ መግለጿም ተደምጧል።</p>

<p>ተቃዋሚ ወገኖች ቅዳሴ ከመግባቱ በፊት ከውጭ ሆነው ሲመካከሩ ከቆዩ በኋላ በስርዓተ ቅዳሴው አጋማሽ ላይ የተነበበውን ወንጌል መነሻ በማድረግ ብፁዕነታቸው ስብከቱን አሃዱ ሲሉ ነው የተቃውሞ የተጀመረው በዚያው ሰዓት በአጥቢያው የሰበካ ጉባዔ አባላት አሳሳቢነት የጀርመን መንግሥት የፀጥታ አስከባሪ ኃይሎች ከውጭና ከውስጥ ቤተክርስቲያኗን እንደከበቧት አስረድታለች።</p>

<p>ሁኔታው በዚህ መልኩ የረገበ መስሎ ቢታይም ስርዓተ ቅዳሴዓ ተፈጽሞ ፓትሪያርኩ መስቀላቸውን ለምዕመናኑ ማሳለም ሲጀምሩ ክብረ ሕሊናን የሚዳፈሩ፣ ዘለፋን ያዘሉ መፈክሮች ተስተጋብተዋል። ተቃውሞው በተለይ አይሎ የታየው በወንድ ምዕመናን ረድፍ ሲሆን፤ ሴቶቹ ግን ሁኔታውን በአርምሞ ተመልክተውታል ብላለች።</p>

<p>አንዳንድ ወገኖዝ በመዝሙር ሁኔታውን ለማለዘብ ቢሞክሩም ተቃዋሚዎቹ የበላይነትን በመያዝና ቤተክርስቲያኗን በመቆጣጠር ፀበል ፀድቁ በአቡነ ጳውሎስ ተባርኮ ምዕመኑ ከረድኤቱ ሳይሳተፉ፣ በመንፈሳዊው የልዑክ ቡድን ትምህርተ ወንጌል ሳይሰጥና የማሳረጊያ ፀሎት ሳይደረግ ጳጳሱ በከፍተኛ ጥበቃ ነፍሳቸውን በማትረፍ የቤተክርስቲያኗን አፀድ ለቀው ሄደዋል ስትል ዘጋቢዋ በመጨረሻ ላይ ገልፃለች።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥር 18 ቀን 1991</a></p>

</body>
</html>	
