<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነዳጅ እጥረት በኢትዮጵያ ተከሰተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የነዳጅ እጥረት በኢትዮጵያ ተከሰተ</h1>


<p>ከአሰብና ከምጽዋ ወደቦች ይልቅ የጅቡቲ ወደብ ለነዳጅ አቅርቦች ምቹ ሁኔታ ፈጥሮ አቅርቦቱ የጨመረ ቢሆንም እጥረቱ እንዳለ መሆኑን የሥራና ከተማ ልማት ሚኒስትርና የብሔራዊ ነዳጅ ኮሚቴ ሰብሳቢ አስታወቁ።</p>

<p>በአገሪቷ ውስጥ ለነዳጅ እጥረት ምክንያት የሆነው የነዳጅ ማከማቸት አቅማችን አነስተኛ መሆን ነው የሚሉት አቶ ኃይሌ አሰግዴ የእጥረቱ ዋነኛ መንስዔ ከጅቡቲ ወደ ሃገር ውስጥ ነዳጅ የሚያመላልሱት ተሽከርካሪዎች 938 መሆናቸውና ነዳጅ የማመላለስ አቅማቸው አነስተኛ በመሆኑ ነው ይላሉ።</p>

<p>ከዚህም በተጨማሪ የማከማቻ ዲፖዎችን አነስተኛ ናቸው ይላሉ። በአገሪቱ ውስጥ ያሉት 440 የነዳጅ ማደያዎች የሕዝቡን ፍላጐት ማርካት እንዳልቻሉ የሚገልፁት ሚኒስትር የአገሪቱ የነዳጅ ፍላጐት በየዓመቱ 12 ከመቶ እየጨመረ መሄዱንንና እስካለፈው ግንቦት የሻዕቢያ ወረራ ወደ አገር ውስጥ ይገባ የነበረው የነዳጅ መጠን ከ86 ሚሊዮን ሊትር እንደማይበልጥ አሁን ግን በየወሩ 103 ሚሊዮን ሊትር እየገባ መሆኑን ተናግረዋል።</p>

<p>ይህ በዚህ እንዳለ ካለፉት ሁለት ሳምንታት ጀምሮ በደቡብና ምሥራቅ ኢትዮጵያ የታየው የነዳጅ እጥረት በመሃል አዲስ አበባም ተመሳሳይ ችግር ሊከሰት የሚችል መሆኑን አንዳንድ ፍንጮች እያመለከቱ ነው። አንዳንድ የነዳጅ ማደያዎች በአሁኑ ወቅት አንዲት ጠብታ ነዳጅ የላቸውም ሲል በአዲስ አበባ ዙሪያ ተዘዋውሮ የተመለከተው ሪፖርተራችን ያጠናከረው ዘገባ ገልጿል።</p>

<p>በአሁኑ ወቅት በአገሪቱ ውስጥ እየተከሰተ የሚመስለውን ችግር በተመለከተ አቶ ኃይሌ አሰግዴ የሰጡት መግለጫ አጥጋቢ አይደለም በማለት ብዙዎች አይስማሙበትም። የዝግጅታችን ክፍል ይህንን ጉዳይ በጥልቀት ለማወቅ ያደረገው ሙከራ ያልተሳካለት መሆኑንም በዚሁ አጋጣሚ ይገልፃል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ህዳር 1 ቀን 1991</a></p>

</body>
</html>	
