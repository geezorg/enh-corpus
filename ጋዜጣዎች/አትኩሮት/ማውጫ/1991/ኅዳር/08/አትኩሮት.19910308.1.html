<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለግጭቱ ቀንደኛ ተጠያቂ መለስ ዜናዊና ኢሳያስ አፈወርቂ ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ለግጭቱ ቀንደኛ ተጠያቂ መለስ ዜናዊና ኢሳያስ አፈወርቂ ናቸው»</h2>

<p class="align-center">የኢህአፓው ኢያሱ ዓለማየሁ</p>


<p>«ጦርነቱን እንደምናየው ወያኔ በኢትዮጵያ ህዝብ ላይ ያመጣውን መዘዝ ነው። የኤርትራውን ሻዕቢያ ተሸክሞ አዲስ አበባ ካደረሰ በኋላ ያው በጋራ ስትራቴጂያቸው መሠረት በማዳካምና በመበዝበዝ ለመቀጠል ባወጡት ፖሊሲ ሃብታችንና አገራችንን ሲከፋፍሉና ሲበዘብዙ ነው የቆዩት።» በማለት የኢህአፓው ኢያሱ ዓለማየሁ ባለፈው ሳምንት ባህር ማዶ ለሚገኘው የቀስተ ዳመና ሬዲዮ በሰጡት መግለጫ መለስ ዜናዊና ኢሳያስ አፈወርቂ ለግጭቱ ቀንደኛ ተጠያቂ በማድረግ ክስ ማሰማታቸው ለማወቅ ተችሏል።</p>

<p>አቶ ኢያሱ ዓለማየሁ ጥቅምት 3 ቀን 1991 ዓ.ም ለቀስተ ደመና ሬዲዮ በሰጡት መግለጫ ላይ ጥፋቱ ሻዕቢያን አንደላቆ እዚህ ያደረሰው መለስ ዜናዊን አዲስ አበባ ማስቀመጡ ነው። ካሉ በኋላ «የኤርትራ ጥቅም መጀመሪያ የኢትዮጵያን ጥቅም መጨረሻ ሆኖ በመቆየቱ ይህ ጦርነት ሊከፈትና የትግራይ ህዝብ ለአደጋ ሊጋለጥ ችሏል የሚመቱን መሳሪያ፣ አውሮፕላኑ፣ አየር መቃወሚያው የኢትዮጵያ ሀብትና ንብረት ለሻዕቢያ የተሰጠ ነው ስለዚህ ለጦርነቱ ማነው ተጠያቂው በምንልበት ጊዜ ለዚህ ያጋለጠው ወያኔ ነው» ሲሉ ወንጅለዋል።</p>

<p>ለጦርነቱ ወያኔ ተጠያቂ ነው ያሉበትን ምክንያት አቶ ኢያሱ ለሬዲዮው በሰጡት መግለጫ ላይ እንዳብራሩት «እኛ ወያኔን ስናውቀው ላለፉት ሰባት ዓመታት በጣም ፈጣን በሆነ መንገድ ተቃዋሚንን ሲያጠፋ፣ ጋዜጠኞችን ሲያስር፣ ሲያሳድድ፣ የፖለቲካ መሪዎችን ሲገድል፣ ሲያስር ሲያሳድድ ነው በጣም የሚያሳዝንና ጊዜ የማይሰጥ ስድስት ወር ሙሉ አገር ተወረረ ካለ በኋላ፤ የትግራይ ህዝብ ከተገደለና ከተፈናቀለ በኋላ፤ ለጦርነት ዝግጁ ያልሆነበትን ሁኔታ እናያለን። አንዴ ክረምት ነው፣ አንድ የአፍሪካ አንድነት ውሳኔ ስንጠብቅ ነው፣ አንዴ ለጋሽ አገሮች አትዋጉ ስላሉን ነው፣ አንዴ ሚሊሺያ ስናዘጋጅ ነው ሲል ቆይቷል። በመሠረቱ ሻዕቢያን ለመዋጋት ዝግጁ አይደለም» በማለት ዘርዘር አድርገው ገልፀዋል።</p>

<p>አቶ ኢያሱ አክለውም «ወደፊት ወደ ጦርነት ሊገባ ከተገደደም ያው በትግራይ ህዝብ ግፊትና በኢትዮጵያ ህዝብ ግፊት እምቢተኝነትና እንዴት አገራችን ተወሮ ዝም እንላለን በሚል እንጂ እንደ መለስ አስተሳሰብ ቢሆን ኖሮ ባድመ፣ ዛላንበሳ፣ ሽራሮንም አስረክቦ ከአለቃው ከኢሳያስ ጋር በሰላም መኖር መጀመሩን የሚቀጥል ይመስለኛል።» በማለት ግላዊ አስተያየታቸውን ሰጥተዋል። በመጨረሻም ከኢትዮጵያ ህዝብ የሚጠበቀው በእኔ አስተያየት በምንም ዓይነት የወያኔ መሳሪያ እንዳይሆን ነቅቶ በመጠበቅ ይህንን ውርደት ያመጣበትን ኃይልና መንግስት ነኝ የሚለውን ምንም ጊዜ ሳይሰጥ ሀገሩን ለመከላከል፣ ለመጠበቅ የሚያደርገውን ተጋድሎ ከትግራይ ህዝብ ጎን፣ ከአፋር ህዝብ ጎን በሚቆምበት ጊዜ አግባብ ያለው ድጋፍና አቋም እንዲከተል» በማለት ጥሪ በማስተላለፍ የዲሞክራሲ ለውጥ በኢትዮጵያ እንዲመጣ የተቃዋሚ ኃይሎች የሚያደርጉትን የኅብረት ትግል ደግሞ ከጎኑ እንዲቆምም ጠይቀዋል።</p>

<p>አቶ ኢያሱ የኢትዮጵያ አንድነት ግንባር ሻዕቢያ በኢትዮጵያ ላይ የፈፀመውን ወረራ በማስመልከት ተኩስ ለማቆም ቢወስንም የትጥቅ ትግሉን እንዳላቆመ ማስረዳታችውን ከሰጡት መግለጫ ለማወቅ ተችሏል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ኅዳር 8 ቀን 1991</a></p>

</body>
</html>	
