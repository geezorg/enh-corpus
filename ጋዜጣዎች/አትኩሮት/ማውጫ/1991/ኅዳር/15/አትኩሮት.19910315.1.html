<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነታምራት ላይኔ የፍርድ ቤት ውሎ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የነታምራት ላይኔ የፍርድ ቤት ውሎ ቀጥሏል</h1>


<p>የቀድሞው መከላከያ ሚኒስትርና ም/ጠ/ሚኒስትር የነበሩት አቶ ታምራት ላይኔ በፌዴራሉ ጠቅላይ ፍ/ቤት ቀርበው በሰጡት የተከሳሽነት የምስክርነት ቃል ጥቅምት 12 ቀን 1989 ዓ/ም ከቀኑ በሰባት ሰዓት ድንገት ከቢሯቸው ተጠርተው ወደ ጠ/ሚር መለስ ዜናዊ ቢሮ መሄዳቸውንና እዚያ ሲደርሱ ሌሎች የኢህአዴግ ባለሥልጣናት ባሉበት «...ያጠፋኸው ጥፋት ስላለ በመጀመሪያ ራስህ ብትነግረን በኋላ አስቸጋሪ ሁኔታ ላይ ትወድቃለህ። የደረሰን ጥቆማ አለ።» የሚል የማስፈራሪያ ጥይቄ እንደቀረበላቸው መናገራቸውን ከስፍራው የደረሰን ዜና ገልጿል።</p>

<p>ጥቅምት 24 ቀን 1991 ዓ/ም በዋለው ችሎት ቃላቸውን የሰጡት አቶ ታምራት ላይኔ ለቀረበባቸው ክስና ስለ አያያዛቸው በሰጡት የምስክርነት ቃል «ከወ/ሮ ሻዲያ ጋር ያለህን ግንኙነት በተመለከተ ያጠፋኸው ጥፋት አለ በማለት ጠ/ሚኒስትሩ ገለፀልኝ። ካሉ በኋላ በበኩላቸው ከወ/ሮዋ ጋር ጥሩ ግንኙነት እንዳላቸው። እንደሚዋደዱ። ይህም ወንጀል አለመሆኑን እንደተናገሩ የደረሰን ዜና ያስረዳል።</p>

<p>«ልትናገረው የማትፈልግ ከሆነ ከዚህ ትቆያለህ» መባላቸውን ያስታወሱት አቶ ታምራት «ወዲያውኑ በጐን ሌላ ስብሰባ እየተካሄደ ነበር። እነዚህ አብዛኛዎቹ የፓርቲው ባለሥልጣናት ነበሩ። ወዲያውኑ ከአምስቱ አንዱ ጋር ወደዚያ ተወሰድኩ» በማለት በታምራት ወንጀል ላይ ለመነጋገር ነው የተሰበሰብነው መባሉንና ወንጀሉ ግን እንዳልተነገረ ለፍ/ቤቱ መግለፃቸውን የደረሰን ዜና ዘገባ አብራርቷል።</p>

<p>በዜና ዘገባው መሠረት አቶ ታምራት ለፍ/ቤቱ በወቅቱ ኢዮቤልዮ እንግዳ መቀበያ እንደታሰሩ መደረጉንና ከቤተሰብ ጋር እንዳይገናኙ ስልክ መልከልከላቸውን ተናግረዋል በማለት ገልፆ በማግሥቱ ወደ ዋናው ቤተ መንግሥት ሄደው በስብሰባው «ከትናንት ጀምሮ በቁጥጥር ስር ውሏል። ወንጀል ለመስራቱ ጥቆማ ደርሶናል። ይህንን ልንነግራችሁ ነው» መባሉን ሆኖም ወንጀሉና ጠቋሚ የተባለው ግለሰብ ስም እንዳልተገለፀላቸው ማብራራታቸውን አስታውቀዋል።</p>

<p>ጥቅምት 14 ቀን የተወካዮች ም/ቤት ስብሰባ እንደተጠራ ከዚያ በፊት ለህዝብ በሬዲዮ በድርጅቱ የነበራቸው ሥልጣን በጥፋት እንዳጡ መነገሩንና በዕለቱ ከቀትር በፊት ጥብቅ ማስጠንቀቂያ እንደተሰጣቸው ለችሎቱ መግለፃቸውን ዜናው ሳይጠቁም አላለፈም። አቶ ታምራት የተሰጣቸው ማስጠንቀቂያ «በፍቃዴ ከም/ቤቱ እንድለቅ፣ ቤተሰቦችህ ችግር ላይ ይወድቃሉ። ለኢህአዴግ ጥቅም ሲባል ተባባሪ እንድሆን 45 ጊዜ ማስጠንቀቂያ ተሰጥቶኝ ነበር» የሚል መሆኑን ከዘገባው ለማወቅ ተችሏል።</p>

<p>ከጠበቃና ከቤተሰቦቻቸው እንዳይገናኙ ተከልክለው በማዕከላዊ ምርመራ በጨለማ ቤት ታስረው መቆየታቸውን ለፍ/ቤቱ መናገራቸው ዜናው ገልጾ ከመጋቢት 7 በኋላ የክሱ ነጥብ እንደቀረበላቸውና ቃላቸው ተፅፎም እንደመጣ ቃሌ አይደለም ስለው ከእነገሌ ጋር የተነጋገርክበት ስለሆነ ችግር አትፈጥርም አለኝ። እኔም ተስፋ ቆርጬ ስለነበር ፈረምኩ» ማለታቸውን አብራርተዋል።</p>

<p>አቶ ታምራት በፌዴራል ጠቅላይ አቃቤ ህግ ከቀረበባቸው ክስ መሃል አንደኛውን በተመለከተ 16 ሚሊዮን ብር ከአላሙዲን እንዳልወሰዱ፣ አቃቤ ህግም ማስረጃ እንደሌለው፣ ወደፊትም እንደማይኖረው ለፍ/ቤቱ በሰጡት የምክርነት ቃል ማሰማታቸውን ዜናው ጨምሮ ገልጾ ሁለተኛውንም ክስ በተመለከተ 4ቱ ክልሎች የአፈፃፀም ብቃት ብቻ ሳይሆን የአሰራር ችግር ስላለባቸው በጀታቸው እንዳይቃጠል በነበራቸው ኃላፊነት መሰረት እገዛ እያደረጉ እንደነበረ መግለፃቸውን፣ ሌሎች ክፍሎችም እንደሚፈቀድላቸውና የእነዚህ ተለይቶ ለምን ወንጀል እንደሆነ አልገባኝም ብለው እንደተናገሩ አብራርተዋል።</p>

<p>የቀድሞው ም/ጠ/ሚኒስትርና መ/ሚኒስትር የነበሩት አቶ ታምራት ሶስተኛውንም ክስ በተመለከተ «ይህን ግን በእኔ ቢሮ እንዲታይ አላደረኩም። ሥራውን ከሰራው አካል ጋር ተባብረው እንዲሰሩ ነው ያደረኩት። ማለታቸውንና ሥራውን ግን በእሳቸው ኤክስፐርቶች ብቻ ማሰራት እንደሚችሉ መናገራቸውን ዜናው ገልጾ በማያያዝም «በተደጋጋሚ ኤክሰፐርቶች ተጠርተው እምቢ ብለዋል። ኮሚቴው የተመራው በካሳሁን አየለ ነበር ችሎታና እውቀት አሏቸው የሚሏቸውን ሰዎች ኮሚቴ በማቋቋም እንዲሰሩ ነው ያዘዝኩት» ሲሉ እንደተናገሩም አመልክቷል።</p>

<p>«የመመርመር፣ የመጠየቅ፣ የመከታተል ሥልጣንና ኃላፊነት ነበረኝ። የመንግሥትን ገንዘብ አላባከንኩም። በመንግስት ሃብት አላግባብ የተጠቀመ ካለ ሌላ ቦታ ይፈለግ እንጂ እኔ ጋር አይደለም። አላግባብ ራሴንም ሆነ ሌላ ሰው አልጠቀምኩም። አቃቤ ህግም የአንድ ሳንቲም ማስረጃ አላቀረበ። ወደፊትም አያቀርብም» ብለው ለፍ/ቤቱ አቶ ታምራት ማስረዳታቸውን ዜና ዘገባው ገልጾ «በህይወት ለመኖር እስከተፈቀደልኝ እኔም አለሁ። ሌላውም አለ ወደፊትም ይወጣል» ሲሉ ቃላቸውን ሰጥተዋል።</p>

<p>በተያያዘ ዜና የንግድና ኢንዱስትሪ ሚኒስትሩ አቶ ካሳሁን አየለ የሚሊ አሰብን ፕሮጀክት አስመልክቶ የወጣውን ጨረታ በተመለከተ ለፌዴራሉ ጠ/ፍ/ቤት ቀርበው የምስክርነት ቃላቸውን እንደሰጡ ገልጿል።</p>

<p>በፌዴራሉ ጠ/ፍ/ቤት እነ ታምራት ላይኔ የተከሰሱበትን ክስ በተመለከተ በዕለቱ ለተሰየመው ችሎት ከቀጠሩት የመከላከያ ምስክሮች መሃል አቶ ካሳሁን አየለ በአሰብ ሚሌ መንገድ ሥራ ፕሮጀክትን በተመለከተ አቶ ታምራት ባዘዟቸው መሠረት ኮሚቴ ማቋቋማቸውን ተናግረው ኮሚቴው በራሱ መመዘኛ ሶጂያ በጨረታ ማሸነፉን ተናግረው ውጤቱንም ለዓለም ባንክ ልከናል ብለዋል። ፍ/ቤቱም ለህዳር 25 ቀን 1991 ዓ/ም በቀጠሮ ተለያይቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ኅዳር 15 ቀን 1991</a></p>

</body>
</html>
