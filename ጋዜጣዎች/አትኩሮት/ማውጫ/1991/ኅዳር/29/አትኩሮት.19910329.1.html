<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሮፌሰር አስራት ወልደየስ ቅዳሜ እለት ለቪኦኤ መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕሮፌሰር አስራት ወልደየስ ቅዳሜ እለት ለቪኦኤ መግለጫ ሰጡ</h1>


<p>«የኢትዮጵያና የኤርትራ ፍቺ ያኔ በደንብ ቢሰራ ኖሮ ኢሳያስም አይሞአቀቅብንም ነበር» ሲሉ ወህኒ ቤት እያሉ ባጋጠማቸው ሕመም በጥቁር አንበሳ ሆስፒታል ውስጥ የሚገኙት እውቁ ኢትዮጵያዊ የሕክምና ባለሙያ ክቡር ፕሮፌሰር አስራት ወ/የስ ገለጡ።</p>

<p>ፕሮፌሰር አስራት ወልደየስ ይህንን የገለጡት ባለፈው ቅዳሜና እሑድ ከአሜሪካ ድምፅ ራዲዮ የአማርኛ ፕሮግራም ጋር ባደረጉት ቃለ ምልልስ ነው። «እኔን ጠላት ያደረገኝ ጉዳይ ኢትዮጵያዊነቴ ነው። የኤርትራ ነፃ መውጣት አይደለም። ይሄ ሌላ ነገር ነው። እኔ ያልኩት ፍቺውና የመለያየቱ ነገር በሕግ በአስቸኳይ ይሰራ ነው። ይሄ ዛሬ መላዋን ኢትዮጵያን ያፋጠጠ የኤርትራ ሕዝብ ትልቅ ችግር ውስጥ የከተተና ያስገባ ጉዳይ ነው» ብለዋል።</p>

<p>በእስር ላይ እንዲቆዩ ከተደረጉ ወደ አምስተኛ ዓመት እየተጠጉ መሆናቸውን የሚናገሩት አንጋፋው የሕክምና ባለሙያ በጥቁር አንበሳ ሆስፒታል ውስጥ ከምስረታው ጀምሮ እንዳልተለዩትና፣ ገና በመቋቋም ላይ እያለ የኮሚቴ ሊቀመንበር ሆነው ሰርተዋል። ሆስፒታሉና ፋካልቲው ሲከፈት ደግሞ ዲኑና መሪው እሳቸው እንደነበሩ ተናግረዋል።</p>

<p>«አሁን ያለው መንግሥት ገና ስልጣን እንደያዘ ምርጥ ነን የተባለን ወደ 42 እና 43 የምንሆን በሕክምና ፋካልቲ ውስጥ የነበርን ተባረናል» የሚሉት አስራት ወ/የስ «በሆስፒታሉ ውስጥ ስንት እንዳልለፋሁበት በአሁኑ ወቅት ከበሽተኝነቴ ይልቅ እስረኛ ሆኜ ስገባና ከዚህች ካለሁባት ክፍል እንዳልወጣ ታግቼ፣ ጐጆ ውስጥ እንደታሰረች ወፍ በጭላንጭል እንኳን ለማየት ተከልክዬ ስቀመጥ የሰው ልጅ እድል መቼም ያስገርመኛል» የሚሉት ፕሮፌሰር አስራት ስለተከሰሱበት ሁኔታ ተጠይቀው፣ «መንግሥት በፈቀደልኝ ቢሮ ሰዎች አነጋግረሃል፣ በመንግሥት ላይ ዶልተሃል» በሚል መሆኑን አብራርተዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ኅዳር 29 ቀን 1991</a></p>

</body>
</html>
