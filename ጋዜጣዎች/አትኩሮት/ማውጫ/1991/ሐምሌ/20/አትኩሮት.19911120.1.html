<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አአድ ኢትዮ ኤርትራን ማስማማቱን ትናንት ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አአድ ኢትዮ ኤርትራን ማስማማቱን ትናንት ገለፀ</h1>


<p>የወቅቱ የአአድ ፕሬዝዳንትና የአልጄሪያ መሪ በሆኑት አብዱላዚዝ ቡተፍሊካ የተወከሉት ልዩ መልዕክተኛ ከሁለቱ አገሮች ጋር ውይይት ሲያደርጉ ከቆዩ በኋላ አገራቸው ተመልሰዋል። ሁለቱ አገሮች የአአድን የሰላም እቅድ በመሪዎቹ ጉባዔ ላይ መቀበላቸውን ከገለፁ በኋላ አንዱ ሌላውን የሰላሙ ሂደት እንዳጀመር ያጓትታል በማለት ሲወነጃጀሉ በመቆየታቸው በአአድ መሪነት አዲስ የዲፕሎማሲ ጥረት ሲደረግ ቆይቷል። ከዚህ ሁሉ ጥረት በኋላ የአአድ ልዑካንንን ሪፖርት መሠረት በማድረግ ትናንት ማምሻውን ከአልጀርስ ከተማ መግለጫ መውጣቱን ቻናል አፍሪካ ሬድዮ ዘግቧል።</p>

<p>የአአድ መግለጫ ኢትዮጵያና ኤርትራ የሰላም እቅዱን ሙሉ ለሙሉ ተቀብለዋል። ከዚህ በተጨማሪ ሁለቱም አገሮች የድንበር ግጭቱ ከመጀመሩ በፊት ወደነበሩበት ይዞታ ለመመለስና ሰራዊታቸውን በወረራ ከያዙት ቦታ ለማስወጣት በመስማማታቸው የሰላም ሂደቱን በዝርዝር ለመጀመር አስፈላጊውና ወሳኙ ውጤት ተገኝቷል። ቀጣዩ ሂደት ሁለቱም አገሮች ስምምነቱን ተግባራዊ እንዲያደርጉና በማስፈፀሚያው ሰነድ ላይ እንዲፈራረሙ ማድረግ ነው ሲል መግለጫው ጠቅሷል።</p>

<p>ከአልጀርስ የወጣው የአአድ መግለጫ በመጨረሻ እንዳስታወቀው «የማስማሚያው ሃሳብና የማስፈፀሚያው መርሁ በተግባር ሊተረጐም የሚችለው ሁለቱም ወገኖች በመሬት ላይ ያለውን የፀጥታ ሁኔታ ሲጠብቁ ጉዳዩን ከሚያባብሱና ከሚያወሳስቡ ጉዳዮች ተላቀው ለመርሁ ተገዢ እየሆኑ ስለሆነ እርምጃ ከመውሰድና አፍራሽ የሆኑ መግለጫዎችን ከመስጠት እንዲቆጠቡ» ሲል ጥሪ አቅርቧል።</p>

<p>በተጨማሪም «የአአድ ድርጅት ከተመድ ድርጅትና ከሌሎች ወገኖች ጋር በመተባበር በአስቸኳይ በሁለቱ ወገኖች ተቀባይነት ያገኘውና በአአድ ያፀደቁትን የማስማሚያና ቴክኒካዊ ዝግጅቶችንና ዝርዝሮች ለሁለቱም ወገኖች እንደሚሰጥ ገልጿል።</p>

<p>ቴክኒካዊ ዝርዝሮች የመጨረሻ እልባት እንዲያገኙ ኢትዮጵያና ኤርትራ የልዑካን ቡድኖቻቸውን ወደ አልጀርስ ለመላክ መስማማታቸውን መግለጫው አስረድቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሐምሌ 20 ቀን 1991</a></p>

</body>
</html>	
