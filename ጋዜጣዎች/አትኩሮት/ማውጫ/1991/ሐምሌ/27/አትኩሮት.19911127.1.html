<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የሚታገዘው ጦር 80 ኪ/ሜ ዘልቆ በድል ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ የሚታገዘው ጦር 80 ኪ/ሜ ዘልቆ በድል ገባ</h1>


<p>የኢትዮ ኤርትራ የድንበር ግጭት ውጊያ በያዝነው ወር ጋብ ቢልም ሁለቱ አገሮች ወደ ሶማሊያ በላኳቸው ሰራዊቶች መሪነት ጐራ ለይተው በመፋለም ላይ ባሉት የሶማሊያ አንጃዎች መካከል የተጧጧፈ ጦርነት ሲደረግ ሰንብቷል። በተለይ ባለፈው እሁድ በደቡብ ሶማሊያ በምትገኝው አል ዴግሌ ከተማ ከፍተኛ ውጊያ መደረጉን የቢቢሲ ሬዲዮ ወኪል ሃሰን በሪሳ ከሞቃዲሾ ከተማ ትናንት ዘግቧል። ከሞቃዲሾ 80 ኪሎ ሜትር ርቀት በስተደቡብ የምትገኘው ይቺ ከተማ በሁሴን አይዲድ ጦር ቁጥጥር ሥር ለረጅም ጊዜ መቆየቷን ጋዜጠኛው ጨምሮ ገልጾ እሁድ ቀኑን ሲደረግ ከዋለው ውጊያ በኋላ በቅርቡ አዲስ የተቋቋመው ዲጊል ሳልቬሽን አርሚ የተባለው አንጃ አልዴግሌ ከተማን መቆጣጠሩን የአንጃው ቃል አቀባይ አህመድ አብዱል ማህድ መግለፃቸውን አስታውቋል።</p>

<p>በውጊያው ስለተገደሉት ወይም ስለቆሰሉት ወታደሮች የሰጡት መግለጫ ባይኖርም ጦርነቱን ሸሽተው ወደሞቃዲሾ ከገቡ የዓይን ምስክሮች ለመረዳት እንደታቻለው የሁሴን አይዲድ ጦር አራት ወታደሮቹ ከሞቱበትና ሌሎች አስር ከቆሰሉበት በኋላ ውጊያውን መቋቋም ተስኖት ከተማዋን ለማስረከብና ለማፈግፈግ ተገዷል ብሏል። ሞቃዲሾን ከተቀረው የደቡብ ሶማሊያ ክፍል ጋር ለማገናኘት ስትራቴጂ ቦታ መሆኗ የሚነገርላትን አልዴግሌ ከተማ የተቆጣጠረው ዲጋል ሳልቬሽን አርሚ ድሉን የተቀዳጀው በኢትዮጵያ በሚደገፈው በራህንዌይ ሬዝስታንስ አርሚ ጋር በመሆን ነው ሲል አብራርቷል።</p>

<p>ከተማዋን እንደገና ለመቆጣጠር ትናንት ማለዳ ላይ የጄኔራል ሁሴን አይዲድ ጦር መልሶ ለማጥቃት ወደ አልዴግሌ በሚወስደው መንገድ ላይ በተቀበረ ፈንጂ የሁሴን አይዲድ ሚሊሺያ ይመራ የነበረው ብረት ለበስ ኃይል በማጋየቱ ሊከሽፍ መቻሉን ዘጋቢው አስረድቷል። የሁሴን አይዲድ ወታደሮች ሲሞቱ ሌሎቹ ስድስት ሚሊሺያዎች ቆስለዋል። የጄኔራሉ ጦር የተቀበሩትን ፀረ ተሽከርካሪና ፀረ ሰው ፈንጂዎችን በመፍራትና ከተማዋን መልሶ ለመቆጣጠር የነበረው እቅድ በመሰናከሉ አንዳችም የተኩስ ልውውጥ ሣያደርግ መመለሱ ታውቋል። የጄኔራል ሁሴን አይዲድ ጦር ቃል አቀባይ ጄኔራል ዑመር ሃጂ ማስሌ ትናንት በሰጡት መግለጫ ሽንፈቱ ሊደርስብን የቻለው ደቡብ ሶማሊያን ሙሉ ለሙሉ ለመቆጣጠር ፍላጐት ባለው የኢትዮጵያ መንግሥት ሠራዊት ከተቃዋሚዎቹ ጐን ተሰልፎ ባደረገው ከፍተኛ እገዛ ነው በማለት ወቀሳቸውን ሰንዝረዋል። ባለፈው ሳምንት ኤሪዮሌና አልዴግሌ ከተማዎችን ጨምሮ በሁሴን አይዲድ ላይ በደረሰው ከፍተኛ ሽንፈት ሳቢያ በኢትዮጵያ ሰራዊት የሚታገዙት አንጃዎች ዋና ከተማዋን ሞቃዲሾ ተቆጣጥረው ሁሴን አይዲድን በጥቂት ቀናት ውስጥ ለመገልበጥ ብቃት እንዳላቸው ተገምቷል።</p>

<p>በተያያዘ ዜና የሶማልያን የእርስ በእርስ ጦርነት በሰላም ለመፍታት ከ10 ወር በፊት የተቋቋመው ኮሚቴ ባለፈው ሳምንት ማብቂያ በኢትዮጵያ መንግሥት ሰብሳቢነት ለስድስተኛ ጊዜ ውይይት ማድረጉ ተገለፀ።</p>

<p>በኢትዮጵያ ሊቀመንበርነት በተካሄደው የሱማልያ አንጃ ቡድኖችን ለማስማማት ከ17 አገሮችና አለም አቀፍ ድርጅቶች የተመለመለው ኮሚቴ በ10 ወር ጊዜ ውስጥ ያገኘው ውጤት ባይኖርም በቀጣዩ ሂደቱ ሰላም ለማምጣት እንደሚጥር በመወሰን መለያየቱ ታውቋል።</p>

<p>በስብሰባው ላይ ከጅቡቲ ተወካይ የቀረበው የሰላምና የብሔራዊ እርቅ ንድፍ ኮሚቴው የተቀበለ መሆኑን ዜናው ጠቅሶ በጉዳዩ ላይ የኢጋድ አባል አገሮች እንደሚመክሩበት ገልጿል።</p>

<p>የጅቡቲው ተወካይ ያቀረቡት ንድፍ በሱማሊያ ሰላም ለማስፈንና እርቅ ለማውረድ በፖለቲካው መስክ ከሚደረገው ጥረት ባሻገር የልማትና የመልሶ ማቋቋም ስራዎችን በተጓዳኝ መካሄድ አለባቸው የሚል መሆኑን ለማወቅ ተችሏል።</p>

<p>የኮሚቴው ተወካዮች የሰላም ጥረታቸውን ለማሳካት በሱማሊያ እንቅስቃሴ ሲያደርጉ ሁሴን አይዲድ የስለላ ሥራ ነው የምትፈጽሙት በማለት እንደወነጀሏቸውና ከተግባራቸው እንዳሰናከሏቸው ተገልጿል።</p>

<p>ይህንን ኮሚቴ በሊ/መንበርነት የምትመራው ኢትዮጵያ ስትሆን በሱማልያ በኩል የአገሪቱን ሰላም የሚያናጋውን ክስተት ለማክሸፍ የጀመረችውን ወታደራዊ ጥቃት በመቀጠል ወደ ሞቃዲሾ በመገስገስ ላይ መሆኗን ተያይዞ የደረሰን ዜና አመልክቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሐምሌ 27 ቀን 1991</a></p>

</body>
</html>	
