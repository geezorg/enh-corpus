<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአአድ የመጨረሻ ውሳኔ በነገው ዕለት ቁርጡ ይታወቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአአድ የመጨረሻ ውሳኔ በነገው ዕለት ቁርጡ ይታወቃል</h1>


<p>የዘንድሮው የአፍሪካ አንድነት ድርጅት የመሪዎች ጉባዔ በአልጄሪያ መዲና አልጀርስ በትናንትናው ዕለት ተጀምሯል። ለ35ኛ ጊዜ በተደረገው በዘንድሮው ጉባዔ ከ43 አገሮች የተወከሉ 30 ልዑካን ተገኝተዋል። ከነዚህ መካከል የሊቢያው መሪ ኮሎኔል መሐመድ ጋዳፊ ለ22 ዓመታት በኋላ ለመጀመሪያ ጊዜ በስብሰባው ሲገኙ ደማቅ አቀባበል ተደርጐላቸዋል።</p>

<p>በቅርቡ ከደ/አፍሪካ ፕሬዝዳትነታቸው የተሰናበቱት ኔልሰን ማንዴላ በክብር እንግድነት ተገኝተዋል። የመክፈቻ ንግግር በማሰማት ጉባዔውን በይፋ የከፈቱት የአልጄሪያው መሪ አብዱል አዚዝ ጄፊሊካ የአፍሪካ አንድነት ድርጅት ጊዜያዊ ፕሬዝዳንትነትን ስልጣን ከቡርኪናፋሶው መሪ ብሌዝ ካምፖዎሬ ተረክበዋል። አዲስ የአአድ ፕሬዝዳንት በመክፈቻው ንግግር እንዳስገነዘቡት ጉባዔው ትኩረቱን የሚያሳርፈው በአሁኑ ጊዜ በአህጉሪቷ በመካሄድ ላይ ባሉት በርካታ የእርስ በርስ ግጭቶችና በአንድ ኢንተርናሽናል ጦርነት በሆነው የኢትዮ-ኤርትራን የድንበር ግጭት ላይ መሆኑን ተናግረው በሰላማዊ መንገድ ለማስወገድ የሁለቱ አገሪ መሪዎች አስፈላጊውን ትብብር ለጉባዔው እንዲያደርጉም ተማፅነዋል።</p>

<p>የመሪዎቹ ጉባዔ በመጀመሪያ ቀን ስብሰባው ትኩረት ሰጥቶ ሲወያይ ያመሸው ይህንኑ የኢትዮ-ኤርትራ ጉዳይን በተመለከተ ነው። አአድ ከጉባዔው በፊት በሚኒ ኮንፍረንስ መልክ አርብና ቅዳሜ ጠ/ሚኒስትር መለስ ዜናዊና ፕሬዝዳንት ኢሳያስ አፈወርቂን በትሪፖሊ ከተማ እንዲያወዩዋቸው ሶስት የድርጅቱ ከፍተኛ አባላት ማለትም የሊቢያው ጋዳፊ፣ የዚምባቡዌው ሙጋቤና የቡርኪናፋሶው ካምፓዎሬ የሚገኙበት ቡድንን አዋቅሮ ነበር። ይሁንና ኢሳያስ አፈወርቂ ግጭቱን በሰላማዊ መንግድ ለመፍታት ትልቅ አስተዋፅዖ ይኖረዋል ተብሎ የታመነበት ሚኒ ኮንፍረንሱን በመናቅ ትሪፖሊ ከተማ ሳይገቡ ቀርተዋል። ይሁንና ፕሬዝዳንት ኢሳያስ አፈወርቂ በአአድ ጉባዔ ላይ ለመገኘት እሁድ ከቀትር በኋላ አልጀርስ ከተማ መግባታቸው ታውቋል።</p>

<p>እንደ ዲ.ሪ ኮንጐና ሴራሊዮን የእርስ በርስ ግጭቶች ሁሉ የኢትዮ- ኤርትራን ጦርነት በዲፕሎማሲያዊ መንገድ እልባት ለመስጠት እቅድ የነበረው የአአድ ጉባዔ በኢሳያስ አለመገኘት ምክንያት ሚኒ ኮንፍረንሱ ባለመካሄዱ ችግሩ ውስብስብ ሆኖ ለመቆየት እንደሚገደድ አስተያየት በመሰንዘር ላይ ነው። በአልጀርስ ከተማ ጉባዔውን በመከተታተል ላይ ያለው የቢቢሲው ማይክ ዶይል በትናንት ዘገባው እንደገለፀው እ.ኤ.አ ከ1968 ጨምሮ ጉባዔውን በታሪክ ለ2ኛ ጊዜ ያስተናገደችው አልጀርስ ከመቼውም ጊዜ በበለጠ ፀጥታ ሰፍኖባታል። ባለፉት ስምንት ዓመታት የአገሪቱ ፀጥታን ሲያደፈርሱ የቆዩት አሸባሪዎች ጉባዔውን እንዳያደናቅፉት በመስጋት በብዙ ሺህ የሚቆጠሩ የፀጥታ አስከባሪዎች ዋና ከተማ አጥለቅልዋታል። የሊቢያ ጋዳፊ ከሁሉም መሪዎች ዘግይተው ወደስብሰባው አዳራሽ ሊገቡ የቻሉትና ጉባዔው ከተያዘለት ሰዓት ዘግይቶ ሊጀመር የቻለው የፀጥታው ጉዳይ አስተማማኝ መሆኑን ለማረጋገጥ ሲባል ነው። «ጋዜጠኞችም ካለቦዲ ጋርድ እንዳንንቀሳቀስ መመሪያ ተሰቶናል» ያለው የቢቢሲው ጋዜጠኛ በጉባዔው ለተገኙት ለአብዛኛዎቹ አገሮች መሪዎችና የልዑካን ቡድን አባላት ማረፊያ የተያዘላቸው በሜዴትራኒያን ባሕር ጠረፍ ላይ በሚገኘው ሸራተን ሆቴል መሆኑን ጠቅሶ በተለይ የፖለቲካ ቅራኔ ያላቸው አገሮችም በኮርደሮች ብቻ በተከፋፈለ አንድ ሆቴል ውስጥ እንዲያርፉ የተደረገው ልዩነታቸውን ቅርብ ለቅርብ ሆነው ለመወያየት ይረዳቸዋል ተብሎ በመታሰቡ ነው ብሏል። በተለይ የኢትዮጵያና ኤርትራ ልዑካን ቡድን አባላት በሆቴሉ ኮሪደር ላይ ሲገናኙ ሲጨባበጡና ሲተቃቀፉ አይቻለሁ። ይህ የሚያስገነዝበው የሁለቱ አገሮች ሕዝቦች እንደሚፈቃቀሩና ልዩነታቸው የመጣው በጦርነቱ ጉዳይ ብቻ መሆኑን ነው በማለት የቢቢሲው ማይክ ዶይል ዘገባውን ቋጭቷል።</p>

<p>የጀርመን ድምፅ ሬድዮ የእንግሊዘኛው አገልግሎት ዘጋቢ ጀምስ ሽማኑላ በበኩሉ «የዲ.ሪ ኮንጐ እና የሌሎቹ የአህጉሪቱ የእርስ በርስ ግጭት በሰላማዊ መንገድ እንዲፈቱ ጉባዔው እልባት እንደሚሰጣቸው ጥርጥር የለውም። የኢትዮ ኤርትራ የድንበር ጦርነትን በተመለክተ ግን አአድና ሌሎች ኢንተርናሽናል ድርጅቶች ከዚህ በፊት ያደረጉት ዲፕሎማሲያዊ ጥረት ተስፋን የሚሰጥ ውጤት ስላልተገኘበት የመሪዎቹ ጉባዔ ሁለቱን አገሮች ለተኩስ ማቆም ስምምነት ያበቃል የሚል ግምት የለም። ምናልባትየኢትዮጵያና የኤርትራን ጉዳይ በተመለከተ ጉባኤው ሊያመጣው የሚችለው ውጤት ግጭቱ ሰላም የሚያገኝበትን መንገድ በማመቻቸት ብቻ ነው» ብሏል። ሌላው የዶቼ ቬሌ ጋዜጠኛ ብሪያን ሀሪስ በጀርመኑ ባይሮት ዩኒቨርስቲ ከሚገኙ የአፍሪካ ጉዳዮች አጥኚ ከሆኑት ፕሮፌሰር ሪቻርድ በራይትል ጋር ባደረገው ቃለ ምልልሱ ፕሮፌሰሩ የኢትዮ ኤርትራን ጉዳይ በተመለከተ የሰጡት አስተያየት «ጦርነቱን በሰላማዊ መንገድ ለማስቆም አስቸጋሪ የሆነው በምስራቅ አፍሪካ እንደ ደ/አፍሪካና ናይጄሪያን የመሳሰሉ በኢኮኖሚና በፖለቲካ አቋማቸው ተሰሚነት ያላቸው አገሮች ባለመገኘታቸው ነው ለምሳሌ የሴራሊይንና የአንጐላ የርስ በርስ ጦርነቶችን በሰላም ለመፍታት የተቃረበው በክልላቸው ኢንተርናሽናል ድርጅቶችን የማስተባበር አቅም ያላቸው ደ/አፍሪካና ናይጄሪያ ስለሚገኙ ነው። በምስራቅ አፍሪካ ግን እንደነዚህ ዓይነት ገላጋይ አገሮች ባለመኖራቸው በክልሉ የሚቀሰቀሱ ግጭቶች ሁሉ ረጅም ዓመታትን ይፈጃሉ» ብለዋል።</p>

<p>የአፍሪካ አንድነት ድርጅት ቋሚ ዋና ፀሐፊ የሆኑት ዶክተር ሳሊም አህመድ ሳሊም የመሪዎቹ ጉባዔ የኢትዮ ኤርትራን ጦርነት ለማስቆም ስለሚጫወተው ሚና የቢቢሲ ሬድዮ በትናንትናው ዕለት ላቀረበላቸው ጥያቄ «አአድ ጦርነቱን በዲፕሎማሲያዊ መንገድ ለመፍታት ያላሰለሰ ጥረቱን ሲያደርግ ቆይቷል። ከዚህ በተጨማሪ ባለፉት አስራ ሁለት ወራት የዩናይትድ ስቴትስ የአውሮፓ ሕብረትና የተባበሩት መንግስታትን ትብብር በመጠየቅ ከአፓርታይድ አገዛዝ መውደቅ ወዲህ ከፍተኛ ትኩረትን የሰጠው የኢትዮ ኤርትራ ጦርነትን ቢሆንም ዲፕሎማሲያዊ ጥረቱ ሁሉ ከሽፎ የድንበር ግጭቱ አሁንም ቀጥሏል። ይሁንና የዘንድሮው የአፍሪካ መሪዎች ጉባዔ የሁለቱንም አገሮች መብት በማይነካ መልኩ ችግሩ በሰላማዊ መንገድ የሚፈታበት ሁኔታን ያመቻቻል» በማለት እርግጠኝነት እየተሰማቸው መልስ ሰጥተዋል። በመቀጠልም ሬድዮ ጣቢያው ከኢሳያስ አፈወርቂ ጋር በጉባዔው በመሳተፍ ላይ ያሉት የኤርትራ የውጭ ጉዳይ ሚኒስትር ኃይሌ ወ/ተንሳይ ላቀረበው ጥያቄ ውጭ ጉዳይ ሚኒስትሩ «አአድ ከዚህ በፊት ያቀረበው የሰላም እቅድ ወገናዊነት የሚንፀባረቅበት በመሆኑ አልተቀበልነውም። በሰላም እቅዱ ላይ አንዳንድ ነጥቦች እንዲስተካከሉ ጠይቀን ከድርጅቱ ቀና ምላሽ አላገኘንም። አአድ በዚህ የመሪዎች ስብሰባ ያንኑ የሰላም እቅዱን ይዞ ቀርቧል። ስለዚህም በጉባዔው ላይ ለመሳተፍ አልጀርስ ከተማ የገባነው አአድን በአህጉራዊ ድርጅትነቱ በማክበር ለአንዴና ለመጨረሻ ጊዜ እድሉን እንስጠው ከሚል መንፈስ ነው» በማለት መልስ ሰጥተዋል።</p>

<p>ትናንት ረፋዱ ላይ የተጀመረው ስብሰባ ማምሻውን ኢትዮጵያ ኤርትራ ሱዳንና አንጐላን በተመለከተ ጉዳያቸውን በዝግ መመልከት መጀመሩ ተዘግቧል። ጉባዔው ማምሻውን በዝግ ስብሰባው በ4ቱም አገሮች መካከል የሚካሄደውን የእርስ በርስ ግጭትና አገራዊ ጦርነት የሚቆምበትን መንገድ በመፈለግ የመጨረሻ ውሳኔ ያስተላልፋል ተብሎ እንደሚጠበቅ ተገልጿል። አጠቃላይ ውጤቱም ዛሬ አልያም ነገ በይፋ እንደሚታወቅም ለመረዳት ተችሏል።</p>

<p>በሌላ በኩል ግጭቱን በሰላማዊ መንገድ ለማስቆም ሊቢያ ሁለቱና ገሮች ለማወያየት በግሏ ያደረገችው ጥረት መክሸፉን የኤርትራ መንግሥት መግለጫ ማውጣቱ ተገለፀ።</p>

<p>ሊቢያ ባቀረበችው አስታራቂ ሃሳብ ላይ ሁለቱ አገሮች መስማማታቸውን ለመግለፅ ፊርማቸውን እንዲያሰፍሩ የሚጠይቅ እንደነበር የኤርትራ መንግሥት መግለጫ ጠቅሶ በሊቢያ የቀረበው አደራዳሪ ሃሳቦች 1ኛ/ ሁለቱ አገሮች የአአድን የሰላም ሃሳብ መቀበል 2ኛ/ የተኩስ አቁም ስምምነት ማድረግ 3ኛ/ የሶስተኛ ወገን ታዛቢ ኃይሎች በአወዛጋቢው ክልል እንዲሰማሩ 4ኛ/ የኢትዮጵያና የኤርትራ ወታደሮች እንዲራራቁ 5ኛ/ በሸምጋይ አካል የሁለቱ አገሮች ወሰን እንዲመላከት የሚሉ መሆናቸውን የኤርትራ መንግሥት መግለጫ ጨምሮ አብራርቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሐምሌ 6 ቀን 1991</a></p>

</body>
</html>	
