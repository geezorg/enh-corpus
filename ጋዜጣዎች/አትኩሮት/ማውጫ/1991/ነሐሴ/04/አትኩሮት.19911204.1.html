<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ቀይ መስቀል ፕሬዝዳንት ኢሳያስን ኮነኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዓለም ቀይ መስቀል ፕሬዝዳንት ኢሳያስን ኮነኑ</h1>


<p>ኢትዮጵያ የማረከቻቸውን የኤርትራ ወታደሮች ስለሚገኙበት ሁኔታ የዓለም ቀይ መስቀል ማህበር ባለሥልጣናት እንዲጐበኙ በመፍቀዷ የማህበሩ ፕ/ት ምስጋና አቅርበዋል። በአንፃሩ የኤርትራን መንግሥት ኮንነዋል።</p>

<p>የዓለም ቀይ መስቀል ፕ/ት ኮርኔሊዎ ሳሙራጋ ባለፈው ቅዳሜ ለጋዜጠኞች በሰጡት መግለጫ ኢትዮጵያ በጦርነቱ ወቅት የማረከቻቸውን የኤርትራ ወታደሮችንና ሌሎች እስረኞችን እንዲጐበኙ ላሳየቻቸው ቀና ትብብር ምስጋናቸውን አቅርበዋል።</p>

<p>ፕ/ት ኮርኔሊዎ በአስመራ ቆይታቸው ከፕ/ት ኢሳያስ አፈወርቂ ጋር በጉዳዩ ላይ ቢነጋገሩም ኤርትራ የማረከቻቸውን የኢትዮጵያ ወታደሮች እንዲሁም ሌሎች እስረኞችን ለማስጐብኘት ፍቃደኛ ባለመሆኗ ቅር መሰኘታቸውን በመግለጫቸው ላይ አስታውቀዋል።</p>

<p>ኢትዮጵያን ለሁለት ቀናት የጐበኙት የዓለም ቀይ መስቀል ፕ/ት ኮርኔሊዎ ሳሙራጋ አክለው እንደገለፁት በኢትዮጵያ ቆይታቸው ጠ/ሚ መለስ ዜናዊን ጨምሮ ከሌሎች የአገሪቱ ባለሥልጣኖች ጋር መወያየታቸውን ይፋ አድርገዋል። ፕ/ቱ በመግለጫቸው ኢትዮጵያ በአገሪቱ የሚኖሩ ኤርትራውያን ወደፊት ከአገር የምታስወጣ ከሆነ ርምጃውን የምትወስደው የዓለም ሰብዓዊ መብት ድንጋጌ በሚፈቅደው ደንብ መሠረት ነው በማለት ጠ/ሚ መለስ እንዳረጋገጡላቸው ገልፀዋል።</p>

<p>ኢትዮጵያ 45 ሺህ ኤርትራ 61 ሺ ዜጐቻቸውን ከየአገሪቱ እንዳባረሩ አስታውቀዋል። የቀይ መስቀሉ ፕ/ት በመግለጫቸው 15 ወራትን ባስቆጠረው የድንበር ላይ ጦርነት የሁለቱም አገር ባለሥልጣኖች ስለሞቱባቸው ወታደሮች ለመግለፅ ፍቃደኛ እንዳልሆኑ መረዳታቸውን አብራርተዋል።</p>

<p>ፕ/ት ኮርኔሊዎ በሰጡት መግለጫ ኤርትራ በዓለም ላይ የጄኔቫን ኮንቬሽንን ያልፈረመች፣ እስረኞችን አላሳይ በማለት ያፈነገጠች ብቸኛ አገር መሆኗን አስታውቀዋል።</p>

<p>ኤርትራ ኢትዮጵያን እስረኞችና ምርኮኛ ወታደሮች ለማሳየት ፍቃደኛ ባለመሆኗ ከፀናች ዓለም አቀፍ ቀይ መስቀል ከዓለም አቀፍ ድርጅቶች ጋር ባለው ግንኙነት ሰብዓዊ የዲፕሎማሲ ጫና እንደሚያደርግ ፕ/ቱ አስረድተዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ነሐሴ 4 ቀን 1991</a></p>

</body>
</html>	
