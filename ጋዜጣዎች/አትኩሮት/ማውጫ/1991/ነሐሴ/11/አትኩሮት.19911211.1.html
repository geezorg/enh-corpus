<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦነግ ታጣቂዎች በኬንያ ወታደሮች ተከበቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኦነግ ታጣቂዎች በኬንያ ወታደሮች ተከበቡ</h1>


<p>የኦሮሞ ነፃ አውጪ ግንባር ጦር በሱማልያ
በኩል ወደ ኢትዮጵያ ድንበር ዘልቆ ለመግባት ያደረገውን
ሙከራ መከላከያ ሠራዊታችን ማክሸፉ ይታወቃል። በመከላከያ
ሰራዊታችን ከመደምሰስ የተረፈው የኦነግ ሰራዊት ሸሽቶ ወደ
ኬንያ ድንበር ዘልቆ መግባቱን ሮይተርስ የዜና ወኪል
አስታውቋል።</p>

<p>ከ300 በላይ የሆነው የኦነግ ጦር በሽሽት ወደ
ኬንያ ድንበር ዘልቆ በመግባት ቢመሸግም በኬንያ ፀጥታ
ኃይሎችና ወታደሮች መከበባቸውን ሮይተርስ አክሎ
ገልጿል።</p>

<p>የኦነግ ጦር የመሸገው ሰሜን ኬንያ
በሚገኘው የ«ማልሀባ» ተራራ ላይ መሆኑን ዜናው
ጠቅሷል። በአካባቢው የምትገኘው የ«ዋህጂራ» ከተማ
ምክትል ኮሚሽነር ሚስተር ቤርግ ለሮይተርስ እንደገለፁት
የአገሪቱን ሉዓላዊነት በመዳፈር ድንበር ጥሰው በመግባት በተራራው
ሥር የመሸጉትን የኦነግ ታጣቂዎች በቁጥጥር ሥር ለማዋል
የኬንያ ወታደሮች መፈናፈኛ አሳጥቷቸዋል ብለዋል።</p>

<p>ዘግይቶ የደረሰን ዜና በበኩሉ
እንዳለመለከተው ከሱማሊያ ፈርጥጠው ወደ
ኬንያ ዘልቀው የገቡት የኦነግ ታጣቂዎች ቁጥር ከ700
በላይ መሆናቸውን ጠቅሶ በትናንትናው ዕለት
የኬንያ ወታደሮች ከበባን በአንድ በኩል
ጥሰው በመውጣት ወደ ኢትዮጵያ በመግባት በአካባቢው
ለሚገኘው የመከላከያ ሰራዊታችን እጃቸውን
እንደሰጡ ተገልጿል።</p>

<p>የኦነግ ታጣቂዎች በኬንያ
ወታደሮችን ከበባ ጥሰው ለመውጣት ተኩስ
መክፈታቸውን ዜናው ጠቁሞ በዕለቱ ሁለቱም
ወገኖች ባደረጉት የተኩስ ልውውጥ የሞትና የመቁሰል
አደጋ መድረሱን አመልክቷል።</p>

<p>በተደረገውም የተኩስ ልውውጥ
ከኦነግ ታጣቂዎች በኩል 250 ሙትና ቁስለኛ
መሆናቸውን የደረሰን ዜና ጠቅሶ ከአደጋው
የተረፉት የአሸባሪው ኦነግ ታጣቂዎች ውስጥ 200 የሚሆኑ
ለኢትዮጵያ ሰራዊት እጃቸውን እንደሰጡ ያስረዳል።</p>

<p>የኦነግ ታጣቂዎች ከኬንያ
ወታደሮች ጋር ስላደረጉት የተኩስ ልውውጥና ስለደረሰው
አደጋ ከሌሎች ነፃ ምንጮች ማረጋገጫ እንዳልተሰጠበት
ለማወቅ ተችሏል።</p>

<p class="align-center"><a href="/Gazettas/Atkurot/info/Atkurot.sera.html">ከአትኩሮት ነሐሴ 11 ቀን 1991</a></p>


</body>
</html>
