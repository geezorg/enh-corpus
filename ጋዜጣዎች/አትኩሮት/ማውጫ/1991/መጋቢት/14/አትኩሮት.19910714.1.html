<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ.አ.ድ የሚኒስትሮች ጉባዔ ትናንት ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአ.አ.ድ የሚኒስትሮች ጉባዔ ትናንት ተጀመረ</h1>


<p>በትናንትናው ዕለት የአ/አ/ድ 49ኛው የሚኒስትሮች ጉባዔ እዚሁ አዲስ አበባ በአፍሪካ አዳራሽ ተጀምሯል። የድርጅቱ አባል አገሮች በቅድሚያ ያደመጡት የወቅቱ የአ/አ/ድ ሊቀመንበር የሆነችው የቡርኪናፋሶው የውጭ ጉዳይ ሚኒስትር ያቀረቡትን ሪፖርት መሆኑን ሪፖርተራችን ገልጿል።</p>

<p>የቡርኪናፋሶው ውጭ ጉዳይ ሚኒስትር ሚ/ር የሱፍ ኦዴትራይዋጋ በሪፖርታቸው እንዳወሱት የአፍሪካን የፋይናንስ አቅም ለማጠናከር ባለፉት ጥቂት ዓመታት አባል አገሮች አበረታች ጥረት ማድረጋቸውን በመግለፅ ድርጅቱ የወሰዳቸው አስተዳደራዊ ርምጃዎች ለፍፃሜ መቅረባቸውን አስገንዝበዋል። ሚ/ሩ አህጉራቱን የሚያውኩ ችግሮች፣ ጦርነቶች፣ የእርስ በእርስ ግጭቶች የድርጅቱን እንቅስቃሴ ወደፈለገበት አቅጣጫ እንዳይጓዝ ደንቃራ ሆነውበታል በማለት ለጉባዔው ተሳታፊዎች አስረድተዋል።</p>

<p>በጉባዔው የአ/አ/ድ ዋና ፀሐፊ ሚ/ር ሳሊም አህመድ ሳሊም በበኩላቸው ባሰሙት ንግግር በአፍሪካ ዛሬ በርካታ ዜጐችን እየጨረሱ ያሉ በርካታ ግጭቶች ተከስተዋል በማለት ገልፀው በውይይቱ ወቅት የኢትዮጵያና የኤርትራ ግጭት አቢይ የመወያያ ርዕስ እንደሚሆን አመልክተዋል። ሁለቱም ወገኖች በአፋጣኝ የጥላቻ ስሜቶቻቸውን አስወግደው በመላው ዓለም ድጋፍ ያገኘውን የድርጅቱን የሰላም ሀሳብ ተግባራዊ እንዲያደርጉ ዋና ፀሐፊው ሚ/ር ሳሊም ጠይቀዋል።</p>

<p>በተያያዘ ዜና በ49ኛው የሚኒስትሮች ጉባዔ ኤርትራ ከዚሁ ስብሰባ ላይ የውጭ ጉዳይ ሚኒስትሯን ለመላክ እንዳልፈለገች አስታውቃለች። የማነ ገ/መስቀልን ጠቅሶ «አፍቃሪ ሻዕቢያው» ጐይቶም ቢሆን ለጀርመን ድምፅ እንደዘገበው የኤርትራ የውጭ ጉዳይ ሚኒስትር ኃይሌ ወ/ተንሳይ በዚሁ ስብሰባ ላይ የማይገኙት ኢትዮጵያ ዓለም አቀፍ ሕግን በመጣስ የሰላም ፍላጐት ባለማሰየቷ በበርካታ ቅድመ ሁኔታዎች አይ እምቢተኛ ሆነ በመገኘቷ እንደሆነ ጠቅሰዋል።</p>

<p>በድንበር ውዝግቡ ዙሪያ መነጋገር እንፈልጋለን የሚለው ይኸው የሻዕቢያ መግለጫ አዲስ አበባ ሳይሆን በሌላ ገለልተኛ ሀገር ነው ሲሉም ገልፀዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት መጋቢት 14 ቀን 1991</a></p>

</body>
</html>	
