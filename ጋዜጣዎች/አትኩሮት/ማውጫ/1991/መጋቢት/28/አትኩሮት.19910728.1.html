<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ባለሥልጣናት ለፍርድ እንዲቀርቡ ጄኔቫ ላይ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ባለሥልጣናት ለፍርድ እንዲቀርቡ ጄኔቫ ላይ ተጠየቀ</h1>


<p>የተባበሩት መንግስታት ሰብዓዊ መብት ኮሚሽን በጄኔቫ 55ኛ መደበኛ ጉባዔውን ባለፈው ሳምንት አጋማሽ ያደረገ ሲሆን በስብሰባው ላይ የተገኘው የኢትዮጵያ ልዑክ የኤርትራ ባለስልጣናት የፈፀሙትን ወረራና ግፍ በዝርዝር በማስታወቅ የሻዕቢያ መንግስት ለፍርድ እንዲቀርብ ማሳሰቡን ከስፍራው የደረሰን ዜና ገልጿል።</p>

<p>አቶ ምኒልክ ዓለሙ የኢትዮጵያ ልዑክ አባል ባለፈው ዓርብ በጄኔቫው ጉባዔ ንግግር ማድረጋቸውን ዜናው ጠቁሞ የኤርትራ መንግስት ያለምንም ቅድመ ሁኔታ በወረራ ከያዘው የኢትዮጵያ ግዛቶች ሙሉ በሙሉ ለቆ እንዲወጣ የአገራቸውን አቋም አሰምተዋል። በማያያዝም በድጋሚ ለደረሰው የሰብዓዊ ጥፋትና የቁሳዊ ውድመት እና የንብረት መዘረፍ የወራሪው ሃገር ኃላፊነት በመሆኑ ሊጠየቅ እንደሚገባው አሳስበዋል።</p>

<p>የሻዕቢያ መንግስት የዓለምን ሕብረተሰብ ለማደናገር የአ.አ.ድ የሰላም ሃሳብን ተቀብያለሁ ያለው በባድመ በጦርነቱ ከተሸነፈ በኋላ መሆኑን አቶ ምኒልክ ለጄኔቫ ጉባዔተኛው አስታውቀዋል።</p>

<p>የኤርትራ መንግስት በወረራ ከያዘው ሌሎች የኢትዮጵያ ግዛቶች ለቆ የመውጣት ምንም ፍላጐት እንደሌለው አቶ ምኒልክ ጠቁመው እንደውም ወታደራዊ ሽንፈት የደረሰበት ጦሩን በማጠናከር ለዳግም ጦርነት እየተዘጋጀ ነው ሲሉ መግለፃቸውን የደረሰን ዜና አብራርቷል።</p>

<p>ኢትዮጵያ ቀደም ሲል ጦርነቱ እንዲወገድ የዓለም አቀፍ ሕብረተሰብ በሻዕቢያ ላይ ጫና እንዲያደርግ ያሳየችው ተደጋጋሚ ጥረት እንደ ድክመት ያስቆጠረባት መሆኑን ልዑኩ በጉባዔው ላይ አስታውቋል። በዓለም አቀፍ ሕግጋት መሰረት ኢትዮጵያ ሉዓላዊነቷን ለማስከበር በመብቷ ከመጠቀም ሌላ አማራጭ በማጣቷ ተገዳ ወደመከላከልል ጦርነት ውስጥ እንደገባችም አስረድቷል።</p>

<p>በመጨረሻም የሻዕቢያ መንግስት የሚያሰቃያቸውን ኢትዮጵያውያን በተመለከተ የዓለም አቀፍ ሕግጋትን በመጣስ ላይ መሆኑን ገልፀው እነዚህ የሚፈፀሙት ኢ-ሰብዓዊ ድርጊቶች በርካታ በመሆናቸው የኤርትራ ባለሥልጣናት ለፍርድ መቅረብ እንደሚገባቸው የኢትዮጵያው ልዑክ ለጄኔቫው ጉባዔ አመልክቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት መጋቢት 28 ቀን 1991</a></p>

</body>
</html>	
