<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት ቃል አቀባይ ነፃ ጋዜጠኞችን ሽብር የሚነዙ ናቸው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት ቃል አቀባይ ነፃ ጋዜጠኞችን ሽብር የሚነዙ ናቸው አሉ</h2>


<p>ኢትዮጵያ ውስጥ ቁጥራቸው አሥራ አራት የሚደርሱ ጋዜጠኞችን በዕስር ቤት እንደሚገኙና ሌሎች በርካታዎች ደግሞ ለችግርና ለስደት መዳረጋቸውን ሪፖርተር ሳንስ ፍርንትየርስ የተባለው የዓለም አቀፍ ድርጅት ይህንን አስታውቋል።</p>

<p>ይህንኑ በተመለከተ የቢቢሲ ሬዲዮ የፎከስ ኦን አፍሪካ ፕሮግራም አርብ ዕለት ምሽት ጥቅምት 20 ቀን 1991 ዓ.ም የኢትዮጵያ መንግሥት ቃል አቀባይ ከሆኑት ከወ/ት ሰሎሜ ታደሰ ጋር በእሥር ላይ ስለሚገኙትና ስለተሰደዱት የነፃው ፕሬስ ጋዜጠኞች ጉዳይ የአጭር ጊዜ ቃለ ምልልስ ማድረጉ ታውቋል።</p>

<p>የኢትዮጵያ መንግሥት ቃል አቀባይ በዚሁ ወቅት የገለፁት ጋዜጠኞቹ በሕግ መገዛት እንዳለባቸውና የፕሬስ ሕጉን የሚፃረር ጹሁፍ ማቅረባቸውን እስካላቆሙ ጊዜ ድረስ መታሠራቸው የማይቀር መሆኑን ነው ይህንኑ በተመለከተ ቢቢሲ ከወ/ት ሰሎመ ጋር ያደረገውን ቃለምልልስ ከዚህ እንደሚከተለው አቅርበነዋል።</p>

<p>ቢቢሲ፦ በኢትዮጵያ ውስጥ ታስረው የሚገኙትን ጋዜጠኞች በተመለከተ የእርስዎ መንግሥት ጉዳዩን ከሕግ አንፃር እንዴት ያየዋል?</p>

<p>ወ/ት ሰሎሜ፦ መንግሥት በዚህ ረገድ ያለውን ሁኔታና የታሠሩበትንም ጉዳይ ቢሆን በሚገባ ያውቃል። ይህ ማለት ግን መንግሥት በሕጉ አፈፃፀም ውስጥ ይሳተፋል ማለት አይደለም። የጋዜጠኞቹን ጉዳይ በተመለከተ መንግሥት የሚያደርገው የተለየ ግፊትም ሆነ ጣልቃ ገብነት አይኖርም።</p>

<p>ቢቢሲ፦ እነዚህ የታሠሩት ጋዜጠኞች አሁን በምን ሁኔታ ላይ ይገኛሉ?</p>

<p>ወ/ት ሰሎሜ፦ የጋዜጠኞች ጉዳይ በፍርድ ቤት በኩል እየታየ ነው። ሁለት ጋዜጠኞች የፍርድ ውሳኔ አግኝተው ወህኒ ወርደዋል። እነሱንም በተመለከተ በትናንናው ዕለት ከኢትዮጵያ የፍትህ ሚኒስትር ባለሥልጣናት ጋር የተገናኙት የዓለም አቀፍ ጋዜጠኞች ፌዴሬሽን (እፍጅ) እና የዓለም አቀፍ ፕሬስ ኢንስቲትዩት (እጵእ) አባላት ወህኒ የሚገኙትን ጋዜጠኞች ጎብኝተዋል። ሌሎችም ዓለም አቀፍ ድርጅቶች መጥተው ሊያዩዋቸው ይችላሉ።</p>

<p>ቢቢሲ፦ ሪፖርተር ሳንስ ፍሮንትየርስ የተባለው ድርጅት በትናንናው ዕለት ባቀረበው ሪፖርት ላይ መንግሥት ብዙ ጋዜጠኞችን ማሠሩንና ሀሳባቸውን ተቀብሎ እንዳላነጋገራቸውና ፍትህ ሊያገኙ እንዳልቻሉ ይነገራል</p>

<p>ወ/ት ሰሎሜ፦ ለዚህ መልስ ለማግኘት ከእኔ በተሻለ የፍትህ ሚኒስቴርን ሹማምንት አግኝተህ ማነጋገር ይቀልሃል።</p>

<p>ቢቢሲ፦ ጋዜጠኞቹ ለወደፊቱ የሚጠብቃችው ምንድን ነው? በእሥር እንዲቆዩ ይደረጋሉ?</p>

<p>ወ/ት ሰሎሜ፦ በፍፁም። ጉዳያቸው በፍርድ ቤት በኩል የተያዘ ስለሆነ የቀረበባቸው ክስ እየታየ የፍርድ ሂደቱ ተጠናቅቆ በውሳኔው መሰረት ይፈታሉ። አንድ ምሳሌ ልስጥህ ጀርመን አገር ውስጥ የተከለከለ ጹሑፍ ያቀረበ ጋዜጠኛ ይታሠራል። እኛም ጋር ቢሆን ደንብን እየጣሱ ጹሑፎችን የሚያስራጩ ጋዜጠኞች መታሠራቸው የማይቀር ነው።</p>

<p>ቢቢሲ፦እነዚህ የሚያሳስሩና የሚያስከስሱ የሚሏቸው መጣጥፎች ምን ዓይነቶቹን ነው?</p>

<p>ወ/ት፦ ሰሎሜ ጥቂት ዓመታት ወደ ኋላ ወስጄ አንድ ድርጊት ላስታውስህ። እዚሁ አገራችን ውስጥ በአንድ ምግብ ቤት ላይ ቦንብ ተጠምዶ አደጋ ደርሶ ነበር። ጋዜጠኞች በዚያን ወቅት የቦንብ አደጋ ላይ ተመስርተው ሽብር ይነዙና ያፋፍሙ ነበር።</p>

<p>ቢቢሲ፦ ምን በማድረግ ነበር ሽብር የሚነዙት?</p>

<p>ወ/ት ሰሎሜ፦ የታየውን የቦንብ ፍንዳታ አደጋ ከሚገባው በላይ በማጋነንና ድርጊቱ የሽብርተኞች የሥራ ውጤት አለመሆኑን በመግለፅ ነው።</p>

<p>ቢቢሲ፦ ኢትዮጵያ ውስጥ የተለያዩ ነፃ የሕዝብ አስተያየቶች ይስተናገዳሉ ሕዝቡ መንግሥትን መተቸት ይችላል በእርስዎ እምነት በአገርዎ ሰዎች ሀሳባቸውን በነፃነት ማንሸራሸር ይችላሉ ብለው ያምናሉ?</p>

<p>ወ/ት፦ ሰሎሜ አንድ መታወቅ ያለበት ነገር ያለ ይመስለኛል። ለማንኛውም ወገን የነፃነት መብት ሲሰጥ ግዴታም የሚገቡበት ሁኔታ መኖሩን ማወቅ ያስፈልጋል። መብት ተሰጠ ሲባልም ኃላፊነትም የመሸከም ጉዳይ አብሮ መታየት አለበት። በአገራችን ውስጥ ሕግ አለ። በዚህ ሕግ መመራትና ለሕጉ መገዛት አስፈላጊ ነው።</p>

<p>ቢቢሲ፦ ቅድም እንደገለፁት በጥቂት ሰዎች በተቃጣው የቦንብ አደጋ ጋዜጠኞች አስተያየታቸውን ማስቀመጣቸው ስህተቱ ምኑ ላይ ነው?</p>

<p>ወ/ት ሰሎሜ፦ ሽብር መንዛትና ሁኔታውን ማቀጣጠል አስተያየት ማቅረብ ማለት አይደለም። ይህንን አንተ የምትለውን እኔ አልቀበለውም ችግሮች የሚወገዱበትን እንጂ የሚባባሱበትን ሁኔታ መፍጠር አይገባም። ይህንን ካደረጉ ግን ሊጠየቁበት ይገባል። ጋዜጠኞቹ ብዙውን ጊዜ ሕዝቡን ሽብር ውስጥ የሚከቱና ሊያበጣብጡ የሚችሉ አስተያየቶችን ሲጽፍ ይስተዋላሉ።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥቅምት 24 ቀን 1991</a></p>

</body>
</html>	













