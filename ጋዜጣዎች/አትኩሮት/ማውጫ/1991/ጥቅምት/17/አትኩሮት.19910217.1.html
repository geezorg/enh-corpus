<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቶሎ እንዋጋ የሚለው አስተሳሰብ መስመር መያዝ ይኖርበታል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ቶሎ እንዋጋ የሚለው አስተሳሰብ መስመር መያዝ ይኖርበታል»</h2>

<p class="align-center">አቶ ገብሩ አስራት</p>


<p>በድንበርና በጦርነት አካባቢ ያሉት ሕዝቦች ከቦታቸውና ከቀዬአቸው በመፈናቀላቸው የተነሳ እስከመቼ እንደዚህ ሆነን እንቆያለን ከሚል አመለካከት ጦርነቱ ለምን ቶሎ አይጀመርም ማለታቸው ተገቢና ትክክል ነው ሲሉ የትግራይ ክልል ፕሬዝዳንት ከትናንት በስቲያ ምሽት ከአሜሪካ ድምፅ የአማርኛ ፕሮግራም ጋር ባደረጉት ቃለ ምልልስ አስታወቁ።</p>

<p>አቶ ገብሩ አስራት በዚሁ መግለጫቸው ሌላውም ኢትዮጵያዊ ለምን ክብራችንና ድንበራችን ተደፈረ የሚል ጥያቄ ቢያነሳም በቁጣና በስሜት ተነሳስተን በመሔድ መመለስ ያለብን አይመስለኝም በማለት የሰከነ አስተሳሰብና እንቅስቃሴ በማድረግ ለድል የምንበቃበት ሁኔታ መመቻቸት ያለበት ይመስለኛል ብለዋል።</p>

<p>«ቶሎ እንዋጋ የሚለው አስተሳሰብ መስመር መያዝ ይኖርበታል» የሚሉት የመስተዳድሩ ፕሬዝዳንት የኢትዮጵያ መንግሥት ወደ ጦርነት ላለመግባት ፈልጐ ሳይሆን ወደ ጦርነት ሲገባ መቻኮል ስለሌለበትና በቂ ወታደራዊ ሁኔታዎችን ለማሟላት በመፈለግ መሆኑን ገልፀዋል።</p>

<p>«ጦርነት ባይኖር ይመረጣል የሚል አመለካከት አለኝ» የሚሉት አቶ ገብሩ አስራት ሁኔታዎች ከተመቻቹ ጦርነቱ በተፈለገ ጊዜ ሊጀመር ይችላል ይላሉ። «አገራችን ቀድሞውንም ወደዚህ ፍጥጫ አልገባችም። የኤርትራ መንግሥት አገራችንን በመውረሩና ብዙ ዜጐችን በማፈናቀሉየፍጥጫው አነሳሽ ሻዕቢያ ነው» ሲሉ ይከሳሉ። «እኛ ወረራውን አልተቀበልነውም። እኛ የሻዕቢያን የድንበርም ሆነ ሌላ ማኝናውም ጥያቄ በሰላም ለመመለስ ፍላጐት አለን» ሲሉ በቃለ ምልልሱ ወቅት ተናግረዋል።</p>

<p>በሌላ ጥያቄ ላይ ደግሞ የሰላሙ መንገድ ጭራሽ ተዘግርቷል የሚል አስተያየት እንደሌላቸውና ውሳኔውን መቀበሉ ግን በኤርትራ መንግሥት በኩል የሚጠበቅ መሆኑን ያብራራሉ። ይህም ሆኖ ጉዳዩ በሰላም እንዳይፈታ ችግር መኖሩን ያመላክታሉ። ሻዕቢያ የሚለው የያዝነውን መሬት አንለቅም የሚል ነው። እንዲያውም ሌላ የተያዘብን መሬት ስላለ እሱን ለማስለቀቅ እንቀሳቀሳለን የሚል አቋም በአቶ ኢሳያስ መንግሥት ወገን መኖሩን አቶ ገብሩ አልሸሸጉም።</p>

<p>«የሰላም ጥረት በኤርትራ በኩል ብዙም ተቀባይነት እንደሌለው ይገባኛል» የሚል ቃል ያሰሙት የትግራይ ክልል ፕሬዝዳንት «የሻዕቢያ መሪዎች ለስሙ ሰላምን እንሻለን ይበሉ እንጂ እነሱ ሰላም እንዲመጣ የሚፈልጉ መሬቱን በኃይል እንደያዙት ነው። ይህ ደግሞ በኢትዮጵያ በኩል ተቀባይነት የለውም» ብለዋል። አቶ ኢሳያስ አፈወርቂ በሰላም ጥረት በጐ ምላሽ ከመስጠት ይልቅ ቦታዎቹን ለቀቅን ማለት ፀሐይ አትወጣም እንደማለት ነው የሚል ቃላት መጠቀማቸውን አስታውሰው፤ «አገራችን ተወርራና ድንበራችን ተደፍሮ እጃችንን አጣጥፈን መቀመጥ አንሻም። እንደዚህ ያለ ባሕልም የለንም። ችግሩ በሰላም የማይፈታ ከሆነ ጉዳዩ በወታደራዊ አቅጣጫ መፍታት አለበት» ሲሉም ተናግረዋል።</p>

<p>«የሻዕቢያ መሪዎች በታሪካችን ላይ ጠባሳ የጣሉ ስለሆነ እንደ ደርግ ተጠያቂዎች ናቸው» የሚል ንግግር ያስደመጡት ገብሩ አስራት «የሻዕቢያ መሪዎች የሰላሙን መፍትሔ ቢከተሉና በሁለቱ ሕዝቦችና መንግሥታት መካከል ግንኙነቱ እንደበፊቱ ቢቀጥል ፍላጐቴ ነው። የኤርትራ መሪዎች ይህንን አንከተልም ካሉ ግን ጦርነቱ የግድ ይሆናል» ሲሉ አስጠንቅቀዋል።</p>

<p>አቶ ኢሳያስ ሰሞኑን ባደረገው ቃለምልልስ የአፍሪካ አንድነት ድርጅትንና የአሜሪካንን መንግሥቱ ሲያጣጥሉ ተሰምተዋል። ይኼ ደግሞ የሰላሙን በር የሚዘጋ ነው» በማለት የሚናገሩት የኢሕአዴግ ከፍተኛ ባለሥልጣን «ለወደፊቱ ጦርነቱ ከቀጠለ ትልቅ ጥፋት ይኖራል። ይህ ጥፋት ደግሞ ምንም ዓላማ የለውም። ለኤርትራ ሕዝብን ለተወሰነ ጊዜ ማሞኘት ቢቻልም በቀጣይነት ግን ማሞኘት አይቻልም። በተለይ ሕዝብን በመሠረታዊ ጥቅሙ ላይ ማሞኘት ስለማይቻል የኤርትራ ሕዝብ በኤርትራ መንግሥት ላይ ተነስቶ ይንቀሳቀሳል የሚል እምነት አለኝ» ብለዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥቅምት 17 ቀን 1991</a></p>

</body>
</html>	
