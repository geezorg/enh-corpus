<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ አፈወርቂ ወታደራዊ ጀብደኛ ናቸው ተብለው ተከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሳያስ አፈወርቂ ወታደራዊ ጀብደኛ ናቸው ተብለው ተከሰሱ</h2>


<p>በኢትዮጵያና በኤርትራ መካከል የተፈጠረው ውዝግብ የአፍሪካ ቀንድ ችግር እጅግ እንደሚያወሳስበውና በአባይ ተፋሰስ አካባቢዎች ያለውን መረጋጋት ለአደጋ እንደሚያጋልጥ አል-ሀያት በተባለው ጋዜጣ የአረብ ታዋቂ ፀሐፊ ባቀረበው ጥናታዊ ዘገባ አስታወቀ።</p>

<p>የአካባቢው የአደጋ ፍንጣሪ ግብፅን ሳይነካ ያልፋል ተብሎ አይታሰብም የሚለው ጥናት እንደሚያመለክተው ከሆነ የአፍሪካ ቀንድ ከመሰረቱ የሚያናጋው ነው። የቀይ ባህርን የሚጋሩ ስድስት አረባዊ ሃገሮች መኖራቸውን የሚያስታውሰው ጥናት በሚቀሰቅሰው ጦርነት የተነሳ የባህር ንግድ የቱሪስት እንቅስቃሴና ሌሎችንም ጥቅሞች ሊጐዳ ይችላል ይላል ሲል እ.ኤ.አ ኦገስት 30 ቀን 1998 መዘገቡን ለማወቅ ተችሏል።</p>

<p>አረቦች ይህንን ግምት ውስጥ በማስገባት በውዝግቡ ውስጥ ገለልተኛ አቋም ሊያራምዱ እንደሚገባቸው ያመለክታል። አሉታዊም ሆነ አዎንታዊ ውጤቱ የሚለካውም ከዚህ ጭብጥ በመነሳት እንደሆነ ያብራራል። ለዚህም የሻዕቢያው ኢሳያስ አፈወርቂ የአረቦችን ድጋፍ ለማሰባሰብ የሚያደርጉት ጥረት አዎንታዊ ምላሽ ካገኘ አደገኛነቱ አያጠራጥርም ሲል ገልጿል።</p>

<p>እንደ ጥናቱ ከሆነ አረቦች ለኢትዮጵያንም ሆነ ለኤርትራውያን የሚበጀው አረቦች ለአቶ ኢሳያስ ፍላጐት ተገዢ እስካልሆኑ ጊዜ ድረስ ብቻ ነው። አረቦች ከኢሳያስ ጐን ከቆሙ ፍትሐዊና ሥነ ምግባር የተላበሰ ዘመናዊ መፍትሔ መፈለግ አዳጋች ይሆናል። ጥናቱ አያይዞም ከጥንት ጊዜ ጀምሮ ያለው የታሪክ ማህደር ሲፈተሽ አረቦች የኢሳያስ አፈወርቂን ፍላጐት ለማርካት የሚያነሳሳቸው አንዳችም ቁም ነገር እንደማይገኝ አጽንዖት ይሰጥበታል።</p>

<p>የአረብ አገሮች ከኢትዮጵያ ጋር ያላቸውንና ቀደም ሲሉም የነበራቸውን የግንኙነት ታሪክ ቢመረምሩ ከአዲስ አበባ ጐን ለመሰለፍ የሚጋብዛቸው አያሌ ተጨባጭ ምክንያቶች ባገኙ ነበር የሚለው ዕውቁ አረባዊ ፀሐፊ ሪጊድ ኢስሉሕ ፕሬዚዳንት ኢሳያስ አፈወርቂ በአጐራባች አገሮች ላይ የጠላትነት ፖሊሲ ያራምዳሉ ሲል ይከሳል።</p>

<p>ፕሬዚዳንት ኢሳያስ አፈወርቂ የአረቦችን እጅ አንድ ጊዜ ነክሰዋል። ዳግመኛ እንዲነክሱ ሁኔታዎችን ልናመቻችላቸው አይገባም የሚለው አረባዊ ፀሐፊ በኢትዮጵያና በኤርትራ ትንቅንቅ ውስጥ የአረቦች ከኤርትራ ጐን መወገን የሚጠቅመው የኤርትራውን የገዢ ቡድን መሆኑን ይህ ደግሞ የኤርትራውን ሕዝብ የማይጠቅምና አቶ ኢሳያስ በወታደራዊ ጀብደኝነታቸው እንዲገፉበት ከማበረታታት በስተቀር አንዳችም ፋይዳ እንደማይስገኝ በጥናቱ አስታውቋል።</p>

<p>የፕሬዝዳንት ኢሳያስ አፈወርቂ የጠላትነት መንፈስ ቀደም ሲል በሶስት የአረብ አገሮች ላይ ጐልቶ መንፀባረቁን የሚያስታውሰው ሪጊድ ኢሱልሕ አረቦች ገና ከጅምሩ የኤርትራን የአርነት ትግል ደግፈዋል ይላል። ይህም ከኢትዮጵያና ከሶቭየት ህብረት እንዲሁም በብዙ ወገኖች ለተሰነዘረ የመረረ ሂስ እንዳጋለጣቸውም ይገልፃል። አረቦች የኤርትራን ትግል በመደገፋቸው በአፄ ኃ/ሥላሴ ሥርዓትና በኮሎኔል መንግሥቱ አስተዳደር ወቅት ከእስራኤል ጋር የጠነከረ ወዳጅነት እንድትፈጥር ጥርጊያ መንገድ ማመቻቸቱን በቁጭት ይናገራል።</p>

<p>አሁን በኢትዮጵያ የተነሳው ውዝግብ ከኢሳያስ አፈወርቂ የጠላትነት ባህርይ የተወለደ ነው የሚለው ሪጊድ ኢሱልሕ የአሜሪካ የውጭ ጉዳይ ሚኒስቴር እንዳረጋገጠው በኢትዮጵያና በኤርትራ መካከል የተፈጠረው ወታደራዊ ፍጥጫ መነሻ ምክንያት የሆነው የኤርትራ ጦር ባድመንና አካባቢውን በኃይል በመያዙ ምክንያት እንደሆነ በጥናቱ አመልክቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥቅምት 10 ቀን 1991</a></p>

</body>
</html>	
