<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ አንቶኒ ሌክ ቅሬታቸውን ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነ አንቶኒ ሌክ ቅሬታቸውን ገለፁ</h1>


<p>በሚ/ር አንቶኒ ሌክና ሚስስ ሱዛን ራይስ የተመራው የአሜሪካ ልዑክ አ/አበባና አስመራ ተመላልሶ ባለፈው ሳምንት ማብቂያ ወደ አሜሪካ ተመልሶ በሰጠው መግለጫ የኢትዮጵያ መንግሥት የማስፈፀሚያ ነጥቡን በተመለከተ ያለው አቋም አያረካም ማለታቸው ተገለፀ።</p>

<p>የአሜሪካው ልዑክ «ኢትዮጵያ ወራሪው በአጠቃላይ ከያዛቸው የኢትዮጵያ ግዛቶች ለቆ በመውጣት የቀድሞው አስተዳደር ወደ ስፍራው በመመለስ ሊያስተዳድር ይገባል» የሚል አቋም በመያዟ ያሰቡት ተልዕኮ ሊፈፀም አለመቻሉን ልዑካኑ በመግለጫቸው ቅሬታቸውን ይፋ አድርገዋል።</p>

<p>በአፍሪካ አንድነት ድርጅት የቀረበው የሰላም እቅድ የኤርትራ ሃይሎች የድንበር ግጭት ባለፈው ዓመት ግንቦት ወር ላይ ከመጀመሩ በፊት ከያዟቸው የኢትዮጵያ ግዛቶች እንዲወጡ የሚጠይቅ ሲሆን በአንፃሩ የኢትዮጵያ ሰራዊት በየካቲት ወር ከያዟቸው የኤርትራ ግዛቶች ለቀው እንዲወጡ የሚጠይቅ መሆኑን ለማወቅ ተችሏል።</p>

<p>አንቶኒ ሌክና ሌሎች የልዑካን ቡድን አባላት ከዋሽንግተን በሰጡት መግለጫ ኢትዮጵያ በማስፈፀሚያው የማስማሚያ እቅድ ላይ ድጋሚ ማብራሪያ መጠየቋን ገልፀው የመንግሥት ባለሥልጣናት ለማሣመን ያደረጉት ሙከራ አለመሣካቱን አስታውቀዋል።</p>

<p>የአሜሪካው ልዑካን በኢትዮጵያ ቆይታቸው ለመንግሥት ከፍተኛ ባለሥልጣናት ኢትዮጵያ የማስፈፀሚያ እቅዱን አምና ከተቀበለችና በሰነዱ ላይ ከፈረመች በኤርትራውያኑ በኩል አንዳች ዓይነት ችግር እንደማይከሰት ቃል እንገባለን ቢሉም አዎንታዊ ምላሽ ሊያገኙ አለመቻላቸውን አብሮ የደረሰን ዜና ገልጿል።</p>

<p>የአ/አ/ድ «የኤርትራ ሰራዊት ካለፈው ዓመት ግንቦት ወር ጀምሮ የያዘችውን የኢትዮጵያ ግዛቶች ለቆ መውጣት አለበት» በሚለው የማስፈፀሚያ እቅድ ያልተብራራና የጊዜ ገደብ ያልተወሰነለት በመሆኑ ኢትዮጵያ ለጠየቀችው የማብራሪያ ጥያቄ ምላሽ ባለማግኘቷ በአቋሟ መፅናቷን ለአሜሪካው ልዑክ መግለጿን የደረስን ዜና አመልክቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጳጉሜ 2 ቀን 1991</a></p>

</body>
</html>	
