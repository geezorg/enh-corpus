<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አስራትና የነፃው ፕሬስ ጋዜጠኞች በአስቸኳይ እንዲፈቱ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕ/ር አስራትና የነፃው ፕሬስ ጋዜጠኞች በአስቸኳይ እንዲፈቱ ተጠየቀ</h2>


<p>የተባበሩት መንግሥታት የሰብዓዊ መብት ጥበቃን በማስመልከት 50ኛውን የመታሰቢያ ዓመት ማክበር በተያያዘበት በአሁኑ ወቅት አምነስቲ ኢንተርናሽናል በዓለም ላይ የሚፈፀሙ የሰብዓዊ መብት ረገጣዎችን አውግዟል ሲል የጀርመን ድምፅ የአማርኛው ፕሮግራም በትናንትናው ስርጭቱ ላይ ገልጿል።</p>

<p>አለም አቀፍ የሰብዓዊ መብት ቀንና 50ኛውን ዓመት የተባበሩት መንግሥታት ዓለም አቀፍ የሰብዓዊ መብቶች የተደነገገበት ቀን ባለፈው ሐሙስ በበርካታ የአለም አገሮች ውስጥ በስፋት ተከብሮ ውሏል።ዕለቱን ምክንያት በማድረግ በለንደን ከተማ የኢትዮጵያ ሰብዓዊ መብቶች ጉባዔ /ኢሰመጉ/ የብሪታኒያ የድጋፍ ኮሚቴ ከትንናት በስቲያ «የሰብዓዊ መብት ረገጣ በኢትዮጵያ» በሚል ስብሰባ ማድረጉን ከስፍራው የተላለፈው ዜና አብራርቷል።</p>

<p>ይኼው ስብሰባ የተካሄደው በለንደን የኢትዮጵያ ተራድኦ ድርጅት መሰብሰቢያ አዳራሽ ውስጥ ሲሆን፤ በስብሰባው ላይ ፕሮፌሰር መስፍን ወ/ማርያምና ታዋቂው ጋዜጠኛ አቶ ተፈራ አስማረ በስፍራው ተገኝተው ለተሰብሳቢዎቹ ሰፋ ያለ ንግግር ያደርጉ መሆኑን ለማወቅ ተችሏል።</p>

<p>ፕሮፌሰር መስፍን ወ/ማርያምን ካለፈው ግንቦት ጀምሮ በኢትዮጵያና በኤርትራ መካከል በተፈጠረው የድንበር ውዝግብና ችግር የተነሳ የሁለቱም አገር ዜጐች መብት እየተገፈፈ ነው ሲሉ ተናግረዋል። ፕሮፌሰር መስፍን አያይዘውም የመላው አማራ ሕዝብ ድርጅት /መዐሕድ/ መሪ የሆኑት ፕሮፌሰር አስራት ወልደየስ በአሁኑ ወቅት በስኳር፣ በደም ግፊት፣ በልብ በሽታና በዓይን ብርሃን መታወክ በእጅጉ እየተሰቃዩ መሆኑን በመግለጽ፣ እኝሁ የ70 ዓመት አዛውንት ሕክምናቸውን ያለአንዳች ገደብ መከታተል እንዲችሉ ማንኛውንም ለሰብዓዊ መብቶች ተቆርቋሪ የሆኑ ግለሰቦች፣ ድርጅቶች የሃይማኖት ተቋማትና ሌሎችም በሙሉ ለኢትዮጵያ መንግሥት ባለሥልጣናት ደብዳቤ እንዲጽፉ በኢሰመጉ ስም ማሳሰቢያ አቅርበዋል።</p>

<p>አቶ ተፈራ አስማረ በበኩላቸው በኢሕአዴግ የሚመራው የኢፌድሪ መንግሥት በአሁኑ ሰዓት 17 በላይ ጋዜጠኞችን ያለአግባብ በእስር ቤት አጉሯቸዋል። ከ21 በላይ ጋዜጠኞች ደግሞ ከአገር ውጭ በስደት ላይ እንደሚገኙ ተናግረዋል።</p>

<p>መንግሥት በጋዜጠኞች ላይ ብዙ ግፍ እያደረሰ ቢሆንም ጋዜጠኞች አሁንም በቆራጥነት ስቃይና መከራ እየተቀበሉ ለዲሞክራሲያዊ መብቶች መከበር የሚያደርጉትን ትግል አላቋረጡም በማለት ንግግራቸውን አጠቃለዋል።</p>

<p>በሌላ ዜና ባለፈው ሳምንት ማክሰኞ ዕለት የአትኩሮት ጋዜጣ ባለቤትና ዋና ስራ አስኪያጅ የሆኑት አቶ ታምራት ዙማ በፌዴራሉ ከፍተኛ ፍ/ቤት ሶስተኛ ወንጀል ችሎት አቃቤ ሕግ በመሠረተባቸው ክስ የ5000 /የአምስት ሺህ ብር/ የጥሬ ገንዘብ ዋስትና እንዲያቀርቡ ተጠይቀው፤ ይህንኑ የተጠቀሰውን ገንዘብ ከፍለው ከተወሰነ ሰዓት እስር በኋላ መለቀቃቸውን የዝግጅት ክፍሉ ቃል አቀባይ ገልጿል።</p>

<p>ቃል አቀባዩ አክሎ እንደገለፀው የአትኩቶ ጋዜጣ የቀድሞ ዋና አዘጋጅ አቶ ወንድወሰን አስፋውና ምክትል አዘጋጅ አቶ ዘመድኩን ሞገስ በእለቱ ችሎት ፊት ቀርበው ከአቅም በላይ የሆነ ዋስትና እንዲያቀርቡ በመጠየቃቸው ሳቢያ ከእስር ሳይፈቱ መቅረታቸውንና ተመልሰው በቀጠሮ ወህኒ መውረዳቸውን በተጨማሪ በሰጠው መግለጫ አብራርቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ታሕሳስ 6 ቀን 1991</a></p>

</body>
</html>	
