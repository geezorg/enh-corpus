<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am"> 
<head>
 <meta http-equiv="content-type" content="application/xhtml+xml; charset=utf-8"/>
 <title>የፖሊስ ምርመራ ሹም ኃላፊው ከነአባሪዎቻቸው ወህኒ ወረዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፖሊስ ምርመራ ሹም ኃላፊው ከነአባሪዎቻቸው ወህኒ ወረዱ</h1>


<p>የወረዳ 21 ፖሊስ ጣቢያ የምርመራ ኃላፊ የነበሩት መ/አ አበራ አዳሙና ሌሎች ሲቪል ተከታታይ መርማሪዎች በአውራ ጐዳና መ/ቤት ከተፈፀሙ በሚሊዮን ብር በሚገመት ዝርፊያ ጋር በተያያዘ ምክንያት ዘብጥያ ሊወርዱ መቻላቻውን ከስፍራው የደረሰን ዜና አስረድቷል።</p>

<p>የምርመራ ክፍል ሹም የነበሩት መ/አ አበረና ከጉዳዩ ጋር በተያያዘ ባለፈው ሳምንት በቁጥጥር ስር የዋሉት የፖሊስ ሠራዊት አባላት ለክልሉ ፖሊስ ኮሚሽነር በደረሰው ጥቆማ መሠረት መሆኑን ዜናው ጠቁሞ በአሁን ሰዓት በማዕከላዊ ምርመራና ማስተባበያ ቢሮ በምርመራ ላይ እንደሚገኙ አስረድቷል።</p>

<p>ለስፍራው ቅርበት ያላቸው ምንጮች እንዳስታወቁት በወረዳ 21 ፖሊስ ጣቢያ ምርመራ ክፍል ሹም የነበሩት መ/አ አበረ በአውራ ጐዳና መ/ቤት በተፈፀመው የዘረፋ ወንጀል በቁጥጥር ስር እንዲውሉ ከተደረጉ ተከሳሾች ጋር ተመሳጥረዋል፣ ወንጀሉን ለማቅለልና ተጠያቂዎቹ እንዳይከሰሱ በማድረግ ከመንግሥት የተሰጣቸውን አደራና ኃላፊነት ወደጐን በመተው ግላዊ ጥቅማቸውን በመፈለግ ጉቦ ሳይቀበሉ አይቀርም ተብለው መያዛቸው ያብራራል።</p>

<p>ከወረዳው የምርመራ ሹም ጋር አብረው ከተያዙት መርማሪ ፖሊሶች መሃል ወ/ር ሸዋረጋ አሰፋ ወ/ር እያሉ ዮሐንስ የተባሉት እንደሚገኙበት የደረሰን ዜና ጠቁሞ ሌሎች ለጊዜው የተሰወሩ ሲቪል ተከታታይ ፖሊሶችም ከጉዳዩ ጋር በተያያዘ ምክንያት በወጣው ትዕዛዝ መሠረት እየተፈለጉ መሆኑን አስረድቷል።</p>

<p>ወንጀለኞችን ለማሸሽ፣ የወንጀሉን ሰነድ ለማጥፋት በመሞከር ተከሳሾችን ከተጠያቂነት ለማዳን ኃላፊነታቸውን ባለመወጣት ግለኝነት መርጠው በአውራ ጐዳና መ/ቤት ዘረፋ ከፈፀመ ከጥበቃ እስከ አስተዳደር ከሚገኙ ኃላፊዎች ምዝበራውን እንደሰንሰለት እንዲያዝ ካደረጉ ነጋዴዎች ጋር በመደራደር ሙስና ሲያራምዱ ቆይተዋል የሚሉ ወገኖች በስፋት መኖራቸውን ዜናው ይገልፃል። በማዕከላዊ ምርመራና ማስተባበሪያ ቢሮ ተጠቃሾቹ እየተመረመሩ መሆኑን ዜናው ገልፆ ወ/ሮ ሸዋረጋ የተባለው መርማሪ በተለይ እስረኛ ለመልቀቅ እጅ መንሻ ይቀበላል እንደውም ወረዳ 21 ፖሊስ ጣቢያ የመንግሥት ነው መባሉ ቀርቶ የግለሰብ ሆኗል እስከመባል መድረሱን ያብራራል። ድርጊቱንም የአንዳንድ ፖሊስ አባላትን ማንነትና እኩይ ተግባር በይፋ ያሳየ ነው በማለት በርካታ የአካባቢው ነዋሪዎች ምሬት ማሰማታቸውን ዜናው አብራርቷል።</p>

<p>የወረዳ 21 ፖሊስ ምርመራ ሹም የነበሩት መታሰራቸው ተገቢ መሆኑና መንግሥት አሁንም በጣቢያው ውስጥ የሚገኙና በ«ሕጋዊነት» ሽፋን ሕገ-ወጥ ድርጊት የሚፈጽሙ የፖሊስ ኃይላት ላይ ተገቢውን ጥብቅ ክትትል በማድረግ ስንዴውን ከእንክርዳድ ማጥራት እንዳለበት በማስገንዘብ በርካታ የአካባቢው ነዋሪዎች ለሪፖርተራችን ገልፀዋል። አንዳንድ ወጣቶችም በግፍ ታስረው በጣቢያው ውስጥ እንደሚገኙ እነዚሁ ወገኖች ጠቁመው የሚመለከተው አካል በጉዳዩ ላይ ትኩረት ሰጥቶበት መፍትሔ እንዲፈልግለት ጠቁመዋል። እስር ቤቱ በእስረኞች በመጨናነቁም በቅርቡ ጥቂት የማይባሉ የሕግ ታራሚዎች ለከፍተኛ ሕመም ተጋልጠው እንደነበርም አስረድተዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ታህሣስ 13 ቀን 1991</a></p>

</body>
</html>	

