<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አስራት እንግሊዝ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">መአሕድ መግለጫ አወጣ</h2>

<h1 class="align-center">ፕ/ር አስራት እንግሊዝ ገቡ</h1>


<p>የመላው አማራ ሕዝብ ድርጅት ታህሳስ 17 ቀን 1991 ዓ.ም ባወጣው መግለጫ የኢትዮጵያ መንግስት ባሳየው ሰብዓዊነት ምስጋና ሲያቀርብ ፕሮፌሰር አስራት ወ/የስ የትናንት በስቲያ ምሽት እንግሊዝ መግባታቸው ለማወቅ ተችሏል።</p>

<p>መአሕድ ባወጣው በዚሁ መግለጫ ለመንግስት ምስጋና ያቀረበበትን ምክንያት ሲያብራራ «...የመላው አማራ ሕዝብ ድርጅት ፕሬዝዳንት ክቡር ፕሮፌሰር አስራት ወ/የስ ባደረባቸው ፅኑ ሕመም ምክንያት ወደውጭ አገር ሄደው እንዲታከሙ መንግስትን ለመጠየቅ ታህሳስ 25/1991 ዓ.ም በመስቀል አደባባይ ሊያደርገው የነበረውን ሕዝባዊ ስብሰባ መንግስት ወደውጭ አገር ሄደው እንዲታከሙ ስለፈቀደ የተሰረዘ መሆኑን በደስታ እንገልፃለን» ብለዋል።</p>

<p>መግለጫው በማያያዝም ስለፕሮፌሰር ጤና ሌት ተቀን ለተጨነቃችሁ ኢትዮጵያውያን ታላቅ ምስጋና እናቀርባለን። በማለት ገልጾ ለወደፊቱ እንኝህን ታላቅ ሰው በፆምና በፀሎት እንዳንለያቸው አደራ እንላለን። የሚል መልዕክት ማስተላለፉን ለማወቅ ተችሏል።</p>

<p>ከትናንት በስቲያ እሁድ በርካታ ደጋፊዎቻቸውና የድርጅቱ አባላት በተገኙበት በክብር የተሸኙት ፕሮፌሰር አስራት ወ/የስ ከትናንት በስቲያ እንግሊዝ ሲገቡ ደማቅ አቀባበል የተደረገላቸው መሆኑን ተያይዞ የደረሰን ዜና ይገልጻል።</p>

<p>በልብ ሕመም በደም ግፊትና በስኳር በሽታ ሲሰቃዩ የቆዩትና በጥቁር አንበሳ ሆስፒታል ለአራት ወራት ያህል ሕክምና የተከታተሉት ፕሮፌሰር አስራት ወ/የስ ለጠቅላይ ሚኒስትር መለስ ዜናዊ ታህሳስ 15 ቀን 1991 ዓ.ም ወደ ውጭ አገር ሄደው እንዲታከሙ ባቀረቡት ጥያቄ መሰረት ፍቃድ አግኝተው ሊጓዙ መቻላቸው ታውቋል።</p>

<p>የኢትዮጵያው መንግስት ባለፈው ቅዳሜ ምሽት ፕሮፌሰር አስራትን በተመለከተ ባስተላለፈው ዜና ለተሻለ ሕክምና ወደ ውጭ ሃገር ተጉዘው እንዲታከሙ መፍቀዱን ገልጾ ክሳቸው ለጊዜው እንዲቋረጥ መደረጉንም ገልጿል። እሁድ ማምሻውን ፕሮፌሰር አስራት እንግሊዝ ሲገቡ የኢትዮጵያ ማህበረሰብ አባላት የመአሕድ አባላትና ደጋፊዎች ዲፕሎማቶች እቅፍ አበባ በመስጠት በአውሮፕላን ጣቢያው ተገኝተው እንደተቀበሏቸው ታውቋል። ፕሮፌሰር ከአንድ ሳምንት የእንግሊዝ ቆይታ በኋላ ወደ አሜሪካ እንደሚያመሩም ታውቋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ታሕሣስ 20 ቀን 1991</a></p>

</body>
</html>	
