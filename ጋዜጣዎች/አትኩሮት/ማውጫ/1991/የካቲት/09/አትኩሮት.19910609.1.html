<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤም.አይ 24 ሄሊኮፕተራችን ተመቶ ወደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤም.አይ 24 ሄሊኮፕተራችን ተመቶ ወደቀ</h1>


<p>በጀትና በተዋጊ ሄሊኮፕተር በአንቶኖቭ 130 አውሮፕላን የኢትዮጵያ አየር ኃይል በወራሪው ጦር ላይ ከፍተኛ ድብደባ በመፈፀም 3 ታንኮችንና ከፍተኛ የውሃ ማጠራቀሚያ ጋን እንዳለ ከጥቅም ውጭ ሲያደርግ በመድፍና አዳፍኔ በተደረገውም ውጊያ በሻዕቢያ ኃይል ላይ መጠነ ሰፊ ጉዳት መድረሱ ታውቋል።</p>

<p>የካቲት 7 ቀን 1991 ዓ.ም ከማለዳው 12 ሰዓት አካባቢ በተጀመረው ውጊያ ላይ የጠላትን ጦር በመምታት ግዳጃቸውን ከተወጡት የኢትዮጵያ አየር ኃይል ጄቶችና ሄሊኮፕተሮች መሃል አንድ ሄሊኮፕተር ከጠዋቱ 3 ሰዓት ላይ በጠላት እግረኛ በተተኮሰ ሚሳኤል ተመታ መውደቋን ዜናው አመልክቷል።</p>

<p>በቡሬ ግንባር ከባድ የመሣሪያ ተኩስ ልውውጥ መካሄዱም ዜናው ይገልፃል። የመንግሥት ቃል አቀባይ ጽ/ቤት እንደገለፀው አሁንም ቢሆን የኤርትራ ፀብ አጫሪ ሰራዊት በቡሬ ግንባር የተለመደውን ተግባር በመሣሪያ ኃይል እንደከፈተ ያስረዳል።</p>

<p>በቡሬ ግንባር በተደረገው ውጊያ በሻዕቢያ ወታደር አደረጃጀትና የጦር መሣሪያ ላይ የከፋ ጉዳት መድረሱን ዜናው ገልፆ የሻዕቢያን ጦር ከያዘው ግዛት ለማስለቀቅ የሚደረገው ፍልሚያ የቀጠለ መሆኑን ታውቋል። በጠላት ጦር ላይ ስለደረሰው የሞትና የመቁሰል አደጋ ዜናው በተጠናከረበት ሰዓት እንዳልተገለፀም ለማወቅ ተችሏል።</p>

<p>ይህ በእንዲህ እንዳለ በኤርትራ በኩል የተሰራጨው ዜና እንዳመለከተው የቡሬ ግንባር ከአሰብ ወደብ 71 ኪ.ሜ ርቀት ላይ እንደሚገኝ ጠቅሶ የየካቲት 7 ቀኑን ጦርነት ኢትዮጵያ ነች የጀመረችው በማለት ይከሳል። ዜናው በአሰብ ጦር ግንባር በተደረገው ውጊያ አንድ ኤም አይ 24 የኢትዮጵያ ሄሊኮፕተር በሻዕቢያ እግረኛ ጦር አማካይነት በተተኮሰ ፀረ-አውሮፕላን መሣሪያ ተመትቶ መውደቁንም ገልፆ በውስጡ በነበሩ ሰዎች ላይ አደጋ መድረሱን አመልክቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት የካቲት 9 ቀን 1991</a></p>

</body>
</html>	
