<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ.አ.ድርጅት ኤርትራ ጦሯን ከኢትዮጵያ እንድታስወጣ አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአ.አ.ድርጅት ኤርትራ ጦሯን ከኢትዮጵያ እንድታስወጣ አሳሰበ</h2>


<p>በኢትዮጵያና በኤርትራ መካከል ሰላም እንዲወርድ የሚደረገውን ጥረት ለማሳካት ኤርትራ ከአንድ ዓመት በላይ በወሰደው ጦርነት ከያዘቻቸው ከመላው የኢትዮጵያ ግዛቶች እንድትወጣ የአ/አ/ድርጅት ማሳሰቡን ሮይተር የዜና ምንጭ አስታወቀ።</p>

<p>ሮይተርስ በዘገባው ማሳሰቢያው የቀረበው የቡርኪናፋሶው ፕሬዝዳንትና የወቅቱ የአ/አ/ድ ሊቀመንበር ብሌዝ ካምፓዎሬ ለፕ/ት ኢሳያስ አፈወርቂ ባለፈው ወር በላኳቸው ሁለት ደብዳቤዎች እንደሆነም አስረድቷል።</p>

<p>ከብሌዝ ካምፓዎሬ ሚያዝያ 30 ቀንና ግንቦት 12 ቀን የተፃፉትን ሁለት በእንግሊዘኛ የተፃፉትን ደብዳቤዎች ቅጂ ከአንድ ዲፕሎማት ምንጭ ማግኘቱን ሮይተርስ ገልጾ ሁለቱ አገሮች ለድርድር ከመቀመጣቸው በፊት ኤርትራ ከያዘቻቸው የኢትዮጵያ ግዛቶች ለቃ መውጣት እንዳለባት የሚያስገነዝብ መሆኑን ጠቅሷል።</p>

<p>የወቅቱ የአ/አ/ድ ሊቀመንበር ብሌዝ ካምፓዎሬ ለኤርትራ መሪ የላኩት ደብዳቤ ኢትዮጵያ የያዘችውን አቅም እንደሚደግፍ የዜና ምንጩ ጠቅሶ ፕ/ት ኢሳያስ አፈወርቂም ለደብዳቤዎቹ በሰጡት ምላሽ አገራቸው የኢትዮጵያን ግዛት ፍፁም እንዳልያዘች አስታውቀዋል ብሏል። የሻዕቢያው መሪ አቋምም ለሰላም ፍላጐት እንደሌላቸው እንደሚያስረዳ ታውቋል።</p>

<p>ቀደም ሲል የሁለቱ አገሮች የድንበር ውዝግብን ሰላማዊ መፍትሔ እንድያፈላልጉ ቡርኪናፋሶ፣ ጅቡቲና ዚምባቡዌ በአፍሪካ አንድነት ድርጅት መሰየማቸው የሚታወስ ሲሆን የሽምጋይ አገሮቹ ሚኒስትሮችና የድርጅቱ ልዑካን ባለፈው ዓርብ በዚምባቡዌ ርዕሰ ከተማ ሃራሬ መሰብሰባቸው ታውቋል።</p>

<p>የሃራሬው ስብሰባ ባለፈው ዓመት ሕዳር ወር ላይ የድንበር ችግር መፍትሔ ይሆናል በማለት ያቀረበውን ውሳኔ ሃሳብ ተግባራዊ የሚሆንበትን መንገድ ለማፈላለግ መሆኑን ታውቋል።</p>

<p>የድርጅቱ አስታራቂ ሃሳብ የኤርትራ ሰራዊት ከባድመና አካባቢዎቹ እንዲለቅ ሁለቱ አገሮች አዋሳን ድንበር ገለልተኛ የሆነ ታዛቢ ወታደራዊ አካል ለማስፈር ድንበሩ በስድስት ወራት ውስጥ በገለልተኛ ኮሚቴ እንዲካለል ትኩረት የሰጠ እንደነበር አስታውሷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 15 ቀን 1991</a></p>

</body>
</html>	
