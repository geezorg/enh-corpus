<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጄትና በመድፍ የሻዕቢያን ራዳር ያወደመው ሰራዊታችን ቁልፍ ቦታዎችን በድል ተቆጣጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጄትና በመድፍ የሻዕቢያን ራዳር ያወደመው ሰራዊታችን ቁልፍ ቦታዎችን በድል ተቆጣጠረ</h2>


<p>የሻዕቢያ ጥቃት ለመከላከልና መልሶ ለማጥቃት የኢትዮጵያ መከላከያ ሠራዊት የውጊያ አድማሱን በማስፋት በባድመ በአሊቴና ዛላንበሳና ፆረና ግንባር በውጊያ ላይ ያለው ድል በማስመዝገብ ላይ እንደሚገኝ ተገለጠ።</p>

<p>ባለፈው ቅዳሜ የተጀመረው ውጊያ መቀጠሉንና ከባድመ አቅጣጫ ሌላ በሶስት ግንባሮች ውጊያው እየተፋፋመ መሆኑ ታውቋል።</p>

<p>የሻዕቢያ መንግሥት ባሰማው ክስ እሁድ የኢትዮጵያ ወታደሮች አዲኳላን በመምታት ስምንት ዜጐቼን ገድላለች፣ በዘጠኙ ላይ የመቁሰል አደጋ አደጋ አድርሳለች ማለቱን ጠቁሞ የኢትዮጵያ መንግሥት በበኩሉ ባለፈው ቅዳሜ ማምሻ ላይ በአዲግራት ከተማ ላይ ሻዕቢያ በከባድ መሣሪያ ለ30 ደቂቃ በፈፀመው ድብደባ ሰባት ሰዎች ክፉኛ ሲቆስሉ ሶስት ቤቶች ከነንብረቶቻቸው እንዳለ መውደማቸውን ዜናው አያይዞ ገልጿል።</p>

<p>የኢትዮጵያ ሠራዊት ከትንናት በስቲያ ከአዲኳላ 5 ኪ.ሜ ርቀት ላይ የሚገኘው የኤርትራን መንግሥት የራዳር ጣቢያ በከባድ መሣሪያ ባደረገው ድብደባ ቀጥሎ በመዋል ከምሽቱ ለ12 ሰዓት ሩብ ጉዳይ ላይ የራዳሩን ጣቢያ እንዳለ ማውደሙን የጀርመን ድምጽ ትናንት መግለፁ ታውቋል።</p>

<p>አዲኳላ ከአስመራ በስተደቡብ በኩል 95 ኪ.ሜ ርቀት ላይ የምትገኝ ከተማ መሆኗን ዜናው በመጥቀስ በከባድ መሣሪያ ድብደባ የወደመው የአውሮፕላን መቆጣጠሪያ ጣቢያ ሰዎች በማይኖሩበት አካባቢ ከአስመራ 100 ኪ.ሜ ላይ እንደነበረም ዋቢ በማስቀመጥ አስረድቷል።</p>

<p>በራዳሩ አካባቢ የነበሩ የሻዕቢያ ወታደሮች ላይ የኢትዮጵያ ሠራዊት በወሰደው እርምጃ ከፍተኛ ጉዳት መድረሱን ዜናው አመልክቷል።</p>

<p>ጦርነቱ በባድመ ሽራሮ ግንባር በፆረና በኩል እየተካሄደ መሆኑን ያስታወቀው የጀርመን ድምጽ የኢትዮጵያ ሠራዊት ቁልፍ ቁልፍ ቦታዎችን እየተቆጣጠረ መሆኑን ያስረዳል።</p>

<p>በጦርነቱ የሻዕቢያ ራዳር ከየትኛው አቅጣጫ ተመቶ እንደወደመ ባይገለጽም ወታደራዊ ጠበብቶች ራዳሩን ለመምታት ምቹ የሆነው ቦታ በራማ ግንባር በኩል እንደሆነም ሰፊ ግምታቸውን አስፍረዋል ብሏል።</p>

<p>የሻዕቢያን ከፍተኛ ምሽግ የሆነውን የገዛገብረስላሴን ምሽግ የኢትዮጵያ ሠራዊት መቆጣጠሩ ሲታወቅ ለማስለቀቅ በተደረገው ውጊያ ሻዕቢያ ሽንፈት የደረሰበት ከመሆኑም ባሻገር በከፍተኛ ኃይሉ ላይ እልቂት እንደደረሰበት አመልክቷል። ወታደራዊ ጠበብቶች የኢትዮጵያ ጦር ገዛገብረስላሴን ምሽግ ከተቆጣጠረ ባድመን እንዳስለቀቀ ሊቆጠር ይገባዋል ማለታቸውን ዜናው ገልጿል።</p>

<p>በፆረና በኩል የቀጠለውም ውጊያ የኢትዮጵያ ሠራዊት ድል በማስመዝገብ ላይ እንደሚገኝ የደረሰን ዜና ገልጿል ለቀጣይ እርምጃው ከወታደራዊ ስትራቴጂ አኳያ አመቺ ቦታ መሆኑንም ጠበብቶች ይናገራሉ። ፆረና ከአስመራ 125 ኪ.ሜ ርቀት ላይ እንደምትገኝ ይታወቃል። የኢትዮጵያ መንግሥት ውጊያውን እስከየት ድረስ እንደሚያዘልቀው ባይታወቅም ሻዕቢያን የማያዳግም ትምህርት እንሰጠዋለን እያሉ መናገራቸውን አስታውሷል።</p>

<p>የኤርትራ መንግሥት ውጭ ጉዳይ ሚ/ር በበኩሉ የኢትዮጵያ ሠራዊት በአሊቴና፣ ፆረናና ባድመ ግንባር ሌላ ጥቃት ሰንዝራብኛለች በማለት ትናንት ክስ ማሰማቱ ታውቋል።</p>

<p>በአሊቴናና መረብ ሰቲት ግንባር ትናንት ጦርነት መቀጠሉን ሻዕቢያ ገልፆ የኢትዮጵያ እግረኛ ሰራዊት በጄትና የጦር ሄሊኮፕተሮች እየተደገፈ መጠነ ሰፊ ጥቃት ሰንዝሮብኛል ብሏል።</p>

<p>በሌላ በኩል ጥር 30 ቀን 1991 ዓ.ም የኢትዮጵያ ተዋጊ ሄሊኮፕተሮች በባድመ ግንባር የሚገኘውን የጠላት ወታደራዊ ሰፈር ደብድበው ጉዳት ማድረሳቸውን የቢቢሲ ሬድዮ በእለቱ የምሽት ፕሮግራሙ ዜና እወጃ ላይ ገልጿል።</p>

<p>ከትናንት በስቲያ ምሽት የኤርትራን ውጭ ጉዳይ ሚ/ር መግለጫ ዋቢ በማድረግ ሬድዮው ባሰራጨው ዜና ላይ የኢትዮጵያ ሄሊኮፕተሮች እሁድ ከምሽቱ 12:00 ከመሆኑ በፊት ባሉት ደቂቃዎች በባድመ ግንባር የቦንብ ውርጅብኝ ማውረዳቸውን ጠቅሶ ስላደረሱት ጉዳት ዝርዝር ሁኔታ አለማግኘቱን ጠቅሷል።</p>

<p>በተያያዘ ዜና በትንትናው እለት በባድመና ፆረና ግንባር የኢትዮጵያ መከላከያ ሰራዊት በሜካናይዝድ ኃይልና በጄት እየተደገፈ በወሰደው የማጥቃት እርምጃ የሻዕቢያ ሁለት ከፍተኛ ወታደራዊ ይዞታዎች መደምሰሱን ለማወቅ ተችሏል።</p>

<p>በፆረና ግንባር በኩል የኢትዮጵያ ሠራዊት በተዋጊ ጄቶቻችን በመደገፍ ባደረገው መልሶ ማጥቃት ከአዲኳላ ሌላ ለመንደፍራና ደቀመሃሪ ቅርበት ያለውንና ከፍተኛ የሻዕቢያ ወታደራዊ ቤዝ በመደብደብ ድል መጨበጡ ታውቋል።</p>

<p>ሰራዊቱ በባድመ ግንባር ከሻዕቢያ ያስለቀቀውን ገዛገብረስላሴን የተባለውን ከፍተኛ ምሽግ ለማስለቀቅ ትናንት አለኝ ብሎ የሚመካበትን ኃይል ሻዕቢያ ቢያሰልፍ ሰራዊታችንን በወሰደው አኩሪ እርምጃ ምሽጉን አስከብሮ ከመቆጣጠሩም ባሻገር የጠላትን ኃይል እንዲበታተን ማድረጉን ሰኞ መጋቢት 1 ቀን 1991 ዓ.ም የደረሰን ዜና አመልክቷል። በዕለቱ በተደረገው ውጊያ ከጠላት በኩል ለቁጥር የሚያታክት ጦር እንደተደመሰሰ ዜናው አያይዞ በመግለጽ ከወገን በኩል መጠነኛ ጉዳት እንደደረሰም ሳይሸሽግ አስረድቷል።</p>

<p>በመጨረሻም የሻዕቢያ ወታደሮች በተደረገው ውጊያ ለኢትዮጵያ ሰራዊት እጃቸውን በመስጠት ላይ እንደሚገኙ የደረሰን ዜና ገልጿል። እስከትናንት ምሽት ድረስ እጃቸውን የሰጡ የወራሪው ጦር አባላት ከግንባር ብቻ ሳይሆን በደጀን የተሰለፉትንም እንደሚጨምር አስረድቷል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት የካቲት 2 ቀን 1991</a></p>

</body>
</html>	
