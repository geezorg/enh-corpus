<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ 2 ተዋጊ ጀቶች በ12 ቦንብ የአሰብን አየር ጣቢያ መምታታቸው ተረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ 2 ተዋጊ ጀቶች በ12 ቦንብ የአሰብን አየር ጣቢያ መምታታቸው ተረጋገጠ</h1>


<p>የኢትዮጵያ አየር ኃይል ተዋጊ ጄቶች የካቲት 14 ቀን 1991 ዓ.ም ከማለዳው 12:15 አካባቢ አሰብ የሚገኘው የኤርትራን አውሮፕላን ጣቢያ በቦምብ በመደብደብ ከፍተኛ ጉዳት ማድረሳቸውን ሮይተር የዜና ወኪል ከስፍራው ዘግቧል።</p>

<p>የዜና ምንጩ ከትናንት በስቲያ ምሽት እንደገለፀው ለጥቂት ቀናት ጋብ ብሎ የነበረው ጦርነት አገርሽቶበታል። የኢትዮጵያ አየር ኃይል ተዋጊ ጄቶች በኤርትራ ወደብ ከተማ አሰብ የሚገኘውን አየር ማረፊያ በመደብደብ የአውሮፕላን መንደርደሪያ አስፋልቱን ከጥቅም ውጪ አድርገውታል ብሏል።</p>

<p>የአየር ኃይሉ ተዋጊ አውሮፕላኖች በዕለቱ የፈፀሙትን ጥቃት በተመለከተ የጀርመን ድምፅ በአሰብ የሚገኘው አውሮፕላን ማረፊያ ከፍተኛ ጉዳት የደረሰበት መሆኑን በተጨማሪ አረጋግጧል።</p>

<p>የጀርመን ድምፅ ዘጋቢ የኢትዮጵያ ጄቶች ቀደም ሲል የሀርስሌን የትጥቅና ስንቅ ማዕከል እንዲሁም ውሃ ማጠራቀሚያ ጋን ላይ ከፍተኛ ድብደባ በመፈፀም መጠነ ሰፊ ጉዳት ማድረሳቸውን አስታውሷል። በኢትዮጵያ አየር ኃይል አውሮፕላኖች የተፈፀመው የአየር ድብደባ ልዩ ልዩ የጦር መሣሪያዎች፣ ጥይትና ፈንጂዎች እንዲሁም ለተለያዩ ወታደራዊ ተግባሮች የሚውሉ ተሽከርካሪዎች መውደማቸውንም ጠቅሷል። በኤርትራ ሰራዊት ላይ ይኼ ነው ተብሎ የማይገለጽ ጉዳት መድረሱንም ዜና ዘጋቢው አያይዞ ገልጿል።</p>

<p>በሌላ በኩል ኤርትራ የኢትዮጵያ ተዋጊ አውሮፕላኖችን በተመለከተ ትናንት በሰጠችው መግለጫ የአሰብ አውሮፕላን መንደርደሪያ አንድም ጉዳት እንዳልደረሰበት በማስተባበል 12ቱም ቦምቦች ዒላማችውን ስተው ነው የወደቁት በማለት አስተባብላለች። የአሜሪካ ድምጽ የእንግሊዘኛ ፕሮግራም ጋዜጠኛ በበኩሉ ከስፍራው ሲዘግብ የኢትዮጵያ አንቶኖቭ አውሮፕላኖች የአሰብን አየር ማረፊያ በጣሉት ቦምብ ከጥቅም ውጪ ማድረጋቸውን አረጋግጧል። የሻዕቢያ አየር መቃወሚያ ጥቃቱን ለመመከት እንዳልቻለም ገልጿል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት የካቲት 16 ቀን 1991</a></p>

</body>
</html>	
