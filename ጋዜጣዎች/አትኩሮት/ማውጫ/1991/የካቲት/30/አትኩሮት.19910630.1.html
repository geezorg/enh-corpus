<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚኒስትር መለስ ኢትዮጵያ ሉዓላዊነቷን ለድርድር እንደማታቀርብ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚኒስትር መለስ ኢትዮጵያ ሉዓላዊነቷን ለድርድር እንደማታቀርብ አስታወቁ</h2>


<p>ጠ/ሚኒስትር መለስ ዜናዊ ኢትዮጵያ ለወራሪ ኃይሎች ተንበርክካ አታውቅም ሲሉ ትላንት ከሰዓት በኋላ ለአፍሪካ ዲፕሎማቶች መግለጫ ሰጡ።</p>

<p>ከአንድ ወር በላይ ከመገናኛ ብዙሃን ርቀው የቆዩት ጠ/ሚኒስትር መለስ ትላንት በሰጡት መግለጫ ኢትዮጵያ የአገር ሉዓላዊነት የግዛት አንድነቷን አሳልፋ ለድርድር እንደማታቀርብ ገልፀዋል። ተቀማጭነታቸው አዲስ አበባ ለሆነ የአፍሪካ አምባሳደሮች ትላንት ከሰዓት በኋላ በሰጡት መግለጫ ኢትዮጵያ የአፍሪካ አንድነት ድርጅትን የማግባቢያ ሐሳብ ከልብ እንደምትደግፍ ማረጋገጣቸውም ታውቋል።</p>

<p>የኤርትራ ወራሪ ኃይል በወረራ ከያዛቸው የኢትዮጵያ ግዛቶች በአፋጣኝ ያለምንም ቅድመ ሁኔታ እንዲወጣ ለሚጠይቀው የአፍሪካ አንድነት ድርጅት የማግባቢያ ሐሳብ ኢትዮጵያ ተገዢ ብትሆንም የግዛት አንድነቷንና ሉዓላዊነቷን ለማንም አሳልፋ እንደማትሰጥ ጠ/ሚኒስትር መለስ አስታውቀዋል።</p>

<p>ጠ/ሚኒስትር መለስ ኢትዮጵያውያን ምንም ያህል በኢኮኖሚ ኋላ ቀር ብንሆንም ለውጭ ወራሪ ኃይል ተንበርክከን አናውቅም በማለት ጠቅሰው ለአገራችንና ለክብራችን ያለን ግምት ከምንም በላይ ትልቅ በመሆኑ ለነፃነቷ እንወድቃለን ሲሉ ገልፀዋል።</p>

<p>የኤርትራ መንግሥት በባድመ ግንባር የሽንፈት ፅዋ ከተጐናፀፈ በኋላ የአፍሪካ አንድነት ድርጅት የማግባቢያ ሃሳብ እቀበለዋለሁ ቢልም ከልቡ አይደለም በማለት ጠ/ሚኒስትር መለስ ሲያብራሩ አንደኛ የሰላም ሀሳቡን መቀበሉን ለሕዝቡ ይፋ አላደረገም ሁለተኛ ለፀጥታው ምክር ቤት በላኩት ደብዳቤ ላይ የማደናገሪያ ቃላትን ተጠቅሟል ሶስተኛ ጦሩን በማሰባሰብ እንደገና ጥቃት ለመክፈት ዝግጅት ላይ መሆኑን እንደማስረጃነት አቅርበዋል። ሻዕቢያ የአፍሪካ አንድነት ድርጅትን የአስታራቂ ሀሳብ ተቀብያለሁ የሚለው ሰራዊቱ ለዳግም ወረራ ለማዘጋጀት ጊዜ ሲወስድ ነው በማለትም ጠ/ሚኒስትር መለስ ገልፀዋል። በ«ዘመቻ ፀሐይ ግባት» የኢትዮጵያ ሰራዊት ባድመን ከወራሪው ኃይል ሲያስለቅቅ ጠ/ሚኒስትር መለስ ግንባር እንደነበሩ ተዘግቧል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት የካቲት 30 ቀን 1991</a></p>

</body>
</html>	
