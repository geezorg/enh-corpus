<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢነጋማ ፕሬዝዳንት መንግስት ነፃውን ፕሬስ እንዲደግፍ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢነጋማ ፕሬዝዳንት መንግስት ነፃውን ፕሬስ እንዲደግፍ ጠየቁ</h1>


<p>የኢትዮጵያ ነፃ ጋዜጠኞች ማህበር ፕሬዝዳንት አቶ ክፍሌ ሙላት የካቲት 27 ቀን 1991 ዓ.ም በጊዜያዊ ጽ/ቤታቸው ለጋዜጠኞች በሰጡት መግለጫ ነፃው ፕሬስ ኃላፊነቱን በተገቢው መንገድ እንዲወጣ ከመንግስት ምን ድጋፍ ሊደረግለት ይገባል በሚል ርዕስ ማብራሪያ ሰጥተዋል።</p>

<p>ፕሬዝዳንቱ የነፃው ፕሬስ ጋዜጠኞች የሙያ ብቃታቸውን ከዕለት ወደ ዕለት እያሻሻሉ መምጣታቸውን በተመለከተ አድናቆታችውን በመግለፅ መንግስትም ኢንፎርሜሽን በመስጠት ድጋፉን ሊገልፅ እንደሚገባ አስረድተዋል። አንዳንድ ጋዜጦችም ኃላፊነታቸውን በተገቢው መንገድ ሊወጡ እንደሚገባቸው አሳስበዋል። የማህበሩን ህልውና በእግሩ ለማቆም አመራር አካላቱ እንቅስቃሴያቸውን በስፋት እንደቀጠሉ የገለጽት ፕሬዝዳንቱ መንግስትም ህጋዊ ሰውነት ለመስጠት ቀና ትብብሩን እንዲያሳይ መጠየቃቸውን በስፍራው የተገኘው ሪፖርተራችን ዘግቧል።</p>

<p>በአሁኑ ሰዓት 12 የነፃው ፕሬስ ጋዜጠኞች በወህኒ ቤት ታስረው እንደሚአኙ በጽንኦት ሰጥተው የገለፁት የኢነጋማ ፕሬዝዳንት አቶ ክፍሌ ሙላት ከእነዚሁ ጋዜጠኞች መሀከልም ፍ/ቤት እንዲፈቱ ወስኖ እሳቸው ባላወቁት ምክንያት ወህኒ ቤት ሳይፈታቸው የቀሩ እንዳሉም አመልክተዋል። በተጨማሪም የታሪክ ጋዜጣ አዘጋጅ የነበረው ጋዜጠኛ ፍስሀ ዓለሙ አ/አ ወህኒ ቤት የደረሰበት አለመታወቁን በመግለጽ የመንግስት ኃይላት ይኽንን የነፃው ፕሬስ ጋዜጠኞች ያለበትን እንዲያሳውቁ በማህበሩ ስም ጠይቀዋል።</p>

<p>የኢነጋማ አባላት ለፕሬስ ህልውናና ዕድገት ለዲሞክራሲ ለፍትህ መጐልበት በሙያቸው ከፍተኛ ትግል ማካሄዳቸውን በማካሄድ ላይ መሆናቸውንም ጠቁመዋል። የፕሬስ መምሪያ የአገሪቱ ያለችበትን ወቅታዊ ሁኔታ ከግንዛቤ ውስጥ ሳይከት ከህግ ውጪ በጋዜጦችና በአሳታሚ ድርጅቶች ላይ ጫና መፍጠሩ ተገቢ አለመሆኑ ፕሬዝዳንቱ በመግለጫው አስምረውበታል።</p>

<p>የመንግስት ቃል አቀባይ የሆኑት ወ/ት ሰሎሜ ታደሰ ለነፃው ፕሬስ ጋዜጠኞች መግለጫ ለመስጠት ፍቃደኛ መሆናቸውን ገልፀዋል። የመንግስት ቃል አቀባይ ጽ/ቤት ስራውን ከጀመረበት ጊዜ አንስቶ ለነፃው ፕሬስ በሩን አጥሮ እንደቆየ ይታወቃል።</p>

<p>በመጨረሻ የኢነጋማ ም/ፕሬዝዳንት ክቡር አቶ ዘገየ ኃይሌ የጋዜጠኛውን ህልውና ከፍትህና ከዲሞክራሲ አኳያ ለማስጠበቅ በጋራ እንዲንቀሳቀስ ሲሉ የኢነጋማ አባል ለጋዜጠኞች ጥሪ አስተላልፈዋል። በዚሁ የዕለቱ ሥነ-ሥርዓት መጠናቀቁን ሪፖርተራችን ገልጿል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት የካቲት 30 ቀን 1991</a></p>

</body>
</html>	
