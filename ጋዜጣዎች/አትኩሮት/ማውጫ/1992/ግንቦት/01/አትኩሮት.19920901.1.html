<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጦርነቱ በመቀጠል ላይ ነው በየቀኑም ሰው እየሞተ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ጦርነቱ በመቀጠል ላይ ነው በየቀኑም ሰው እየሞተ ነው»</h1>

<p class="align-right">ኃይሌ ወ/ተንሳይ</p>


<p>በአልጀርስ ለስድስት ቀናት በዝግ ሲካሄድ የቆየው የኢትዮ ኤርትራ ልዑካን የተናጠል ውይይት ያለአንዳች ውጤት ከተጠናቀቀ በኋላ የሻዕቢያው የውጭ ጉዳይ ሚ/ር አቶ ኃይሌ ወ/ተንሳይ በሰጡት መግለጫ ጦርነቱ አለመቆሙንና በየቀኑ ቁጥሩ ያልታወቀ ሰው በውጊያው እንደሚሞት አስታወቁ።</p>

<p>አቶ ኃይሌ ከአልጄሪያ ከኤርትራ ሬዲዮ ጋር ሚያዝያ 27 ቀን 1992 ዓ/ም ባደረጉት የስልክ ቃለ ምልልስ በዝግ የተካሄደው ንግግር «በኢትዮ ኤርትራ ልዑካን መካከል በአልጀርስ የተካሄደው የተናጠል ውይይት ሁለቱም ወገኖች ስምምነት ደረጃ ላይ መድረስ ባለመቻላቸው ነው» ብለዋል። የኢትዮጵያ መንግስት ችግሩ በሰላም እንዳይፈታ ደንቃራ ሆኗል በማለትም የሻዕቢያው ውጭ ጉዳይ ሚ/ር ከሰዋል።</p>

<p>የኤርትራ ውጭ ጉዳይ ሚ/ር በሰጡት መግለጫ «ጦርነቱ አሁንም በመቀጠል ላይ ነው። ምናልባት እንደ የካቲትና መጋቢት 1999 እንደ ግንቦት እና ሰኔ 1998 ዓይነት ከባድ ውጊያዎች አይሁን እንጂ ውጊያው በየቀኑ እንደቀጠለ ነው። በየቀኑም ሰው እየሞተ ነው» በማለት የአአድ የተመድ እና የሌሎች ሸምጋዮች የሰላም መፍትሔ ጥረትና ጦርነቱ እንዲቆም ያቀረቡት ጥያቄ ዋጋ ሊያስገኝ አለመቻሉን ገልፀዋል።</p>

<p>«የእናንተ በጐ ፍላጐት ጦርነቱን እንዲቆም አላደረገም። ሰላምንም አላመጣም። ስለዚህ በአአድ የሰላም ንድፈ ሃሳብ ላይ ፀንታችሁ ያንን በመለገም ላይ የሚገኘውን ወገን እየለገምክ ነው ልትሉት ይገባል» በማለት አቶ ኃይሌ ወ/ተንሳይ በተናጠል የአልጀርሱ ውይይት ላይ ለአደራዳሪዎቹ እንዳሳሰቡ በሰጡት መግለጫ ላይ አስታውቀዋል።</p>

<p>በሌላ በኩል የኢትዮጵያን ልዑክ በመምራት ወደ አልጀርስ ተጉዘው የነበሩት የውጭ ጉዳይ ሚኒስትሩ አቶ ስዩም መስፍን ባለፈው ቅዳሜ በጽ/ቤታቸው ለመንግስት መገናኛ ብዙሃንን ለዓለም አቀፍ የዜና አውታር ወኪሎች በሰጡት መግለጫ በተካሄደው የተናጠል ውይይት ሻዕቢያ ቅድመ ሁኔታዎች በማቅረቡ የአአድና የሸምጋዮቹ ጥረት ሊከሽፍ መቻሉን አስታውቀዋል።</p>

<p>የኤርትራ መንግስት ሁለቱ አገሮች ቀደም ሲል በተስማሙባቸው ሁለት ነጥቦች እንዲሁም የተኩስ አቁም ስምምነት በሚለው ሰነድ ላይ እንፈርም በማለት የሰላም ጥረቱን እንዲከሽፍ አድርጓል ያሉት አቶ ስዩም የአምባገነኑን የኢሳያስ መንግስት እብሪትና ለሰላም ደንቃራ መሆኑን በመገንዘብ የአአድ የተናጠል ውይይቱ ያለውጤት ከተበተነ በኋላ ባወጣው መግለጫ ላይ እንዳስታወቀ ገልፀዋል።</p>

<p>አቶ ስዩም በአልጀርስ የተካሄደው የተናጠል ውይይት በሻዕቢያ እብሪት ከከሸፈ በኋላ ኢትዮጵያ በወረራ የተያዙ ግዛቷን ለማስመለስ የምታካሂደው ቀጣይ ሂደት ምን ሊሆን ይችላል? ለሚለው ጥያቄ የሚከተለውን ምላሽ ሰጥተዋል፦</p>

<p>«ለሁሉም ነገር ዕድሜ አለው። የኢትዮጵያ መንግስትና ህዝብ ለሰላም ያለውን ቁርጠኛ አቋምና በጐ ፍቃድ ለዓለም ህዝብ በግልፅ አሳይቷል። እስከመጨረሻው ሰዓት ይኸ ሳንፈልገው፣ ሳንጠብቀው በላያችን ላይ የተጫነብንን ወረራ ከተቻለ የህይወት ዋጋ ሳይከፈልበት ከተቻለ ንብረት ሳይወድምበት ከተቻለ ይዘነው የነበረ ዋነኛ ዓላማ ወይንም ድህነትና ኋላቀርነትን ለማሸነፍ ተያይዘነው ከነበረው ጦርነት እንዳያሰናክለን ከዚያ መንገድ እንዳያስወጣን በሰላም ለመጨረስ ያልተቆጠበ ጥረት ከቅን ፍላጎትና ከኃላፊነት የመነጨ አቋም የኢትዮጵያ ህዝብና መንግስት ሲያራምድ ቆይቷል። እንደሚታወቀው አንድ ወገን ብቻ ለሰላም ስለቆመ ለሰላም ማድረግ ያለበትን ሁሉ ስላሟላ ሰላም እውን ሊሆን አይችልም። ሌላኛው ወገንም ለሰላም መቆም ይኖርበታል። እብሪተኛው የሻዕቢያ መንግስት ለሰላም እንዳልቆመ በራሱ ህዝብ ፊትም እየተጋለጠ ነው። ነጋ ጠባ በጦርነት ቀረርቶና በጉም በተጋረደ ፕሮፓጋንዳ ዓላማውንና እብሪተኛ ትምክህቱን ለመጋረድ ቢሞክርም እንኳን ለሌላው ህዝብ ቀርቶ ለኤርትራም ህዝብ ግልፅ እየሆነለት ነው። ይከ ኃይል ለሰላም ያልቆም ኃይል እንደሆነ ኤርትራ ነፃ ሀገር ከሆነችበት ጊዜ ጀምሮ ኤርትራን የመራበት ዓመታት ከሁሉም ጐረቤት አገሮች ጥምጥም ችግር ፈጥሮ ከማንም ህዝብ በላይ ኤርትራን ወደመቀመቅና ወደመቃብር እየተከተተ መሆኑ ለሁሉም ግልፅ ነው» ሲሉ የውጭ ጉዳይ ሚኒስትሩ አቶ ስዩም መስፍን በማብራራት ግጭቱን በሰላማዊ መንገድ ለመፍታት አሁንም የኢትዮጵያ መንግስትና ህዝብ አቋም ቢሆንም የአገር ሉዓላዊነትና ብሔራዊ አንድነታችንን ለማስከበር የሻዕቢያ አምባገነን መንግስት በኢትዮጵያ ወረራ በፈፀመበት ወቅት የኢትዮጵያ የሚኒስትሮች ምክር ቤት ወስኖ በህዝብ ተወካዮች ም/ቤት በሙሉ ድምፅ የፀደቀው ተግባራዊ እንደሚሆን ይፋ አድርገዋል። በሻዕቢያ እብሪትና እምቢተኝነት ሳቢያ የተከፈለው ዋጋ ይከፈል የተጠየቀው ዋጋ ሁሉ ይጠየቅ የአገራችንን ሉዓላዊነት ለማስከበር በሚያስችል መንገድ በኃይል ጭምር ግዛታችንን እናስከብራለን ውሳኔው የኢትዮጵያ መንግስትና ህዝብ ውሳኔ ነው ብለዋል።</p>

<p>አቶ ስዩም በማስከተልም ኢትዮጵያ ሉዓላዊነትውን ለማስከበርና በሻዕቢያ እብሪተኛ መንግስት በወረራ የተያዙ ግዛቷን ለማስመለስ ቀጣዩን አማራጭ ለመውሰድ እንደምትገደድ ገልፀዋል። የተፈለገው ዋጋ ተከፍሎ ሻዕቢያን በወረራ ከያዛቸው የኢትዮጵያ ግዛቶች ማስወጣትም አማራጭ የሌለው ነው ያሉት ሚኒስትሩ ጀግናው ሰራዊታችን በቀጣዩ ምን ይጠብቀዋል ማለት ለቀባሪት አረዱት ነው የሚሆነው በማለት ኢትዮጵያ ሻዕቢያ ባለው እምቢተኛ አቋም ሳቢያ ወደጦርነቱ ለመግባት እንደምትገደድ በዲፕሎማሲያዊ ቋንቋ ገልፀዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ግንቦት 1 ቀን 1992</a></p>

</body>
</html>	
