<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሠብ አካባቢ ውጊያው ተጠናክሮ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአሠብ አካባቢ ውጊያው ተጠናክሮ ቀጥሏል</h1>


<p>በአልጀርስ ከተማ የሰላም ድርድር በሚካሄድበት ወቅት በኢትዮጵያ ሠራዊትና በሻዕቢያ ጦር መካከል የሚካሄደው ውጊያ አለመቆሙንና ተጠናክሮ መቀጠሉን ዘገባዎች ያመለክታሉ። በአሰብ ወደብ አቅራቢያ የሚካሄደው ከፍተኛ ውጊያ ትናትንትም ቀጥሎ ውሏል።</p>

<p>በሌላ በኩል የሻዕቢያ ጦር እገላን መልሶ ለመያዝ መጠነ ሰፊ ጥቃት ሰንዝሮ በጀግናው ሠራዊታችን ድባቅ መመታቱ ታውቋል። እገላ የተባለውን ስትራቴጂካል የተራራ ጫፍ ለመቆጣጠር ሻዕቢያ ኃይሉን በማጠናከር በከፈተው ውጊያ ከፍተኛ እልቂት መድረሱን ሮይተርስ ከስፍራው ዘግቧል። በሮይተርስ ዘገባ መሰረት የኢትዮጵያ ሠራዊት ከኤርትራ ጦር የተሰነዘረበትን ጥቃት መክቶ ለመመለስ ብርቱ ውጊያ ማካሄዱን ገልጿል። ውጊያው እጅግ ተጠናክሮ በመቀጠሉም የሁለቱም ኃይሎች ወደጨባጫ ውጊያ ተሸጋግረዋል የኢትዮጵያ ሠራዊት እገላን ለመቆጣጠር ከመጣው የኤርትራ ጦር ጋር ባካሄደው የጨበጣ ውጊያ ከሁለቱም ወገን በርካታ ጉዳት ደርሷል። በውጊያው ኃይላቸው እየተዳከመ የመጣው የኤርትራ ተዋጊዎች ያለኃይላቸውን ተጠቅመው ኢትዮጵያውያኖቹ ወደመሸጉበት ስፍራ ቢያመሩም በሳንጃ እየተሞሻለቁ የአሞራ ራት ከመሆን አላለፉም። በማለት ሮይተርስ የውጊያውን ዘግናኝነት ያንፀባረቀበትን ዘገባ አስተላልፏል። ሮይተርስ አያይዞም በዕለቱ ውጊያ ከሞት የተረፉ የኤርትራ ወታደሮች ወደኋላ ማፈግፈጋቸውን ጠቁሞ ይዞታቸውን ያስከበሩት የኢትዮጵያ ወታደሮችም ባገኙት ድል ሞራላቸው በመገንባቱ እያሳደዱ በመምታት ላይ ይገኛሉ ብሏል።</p>

<p>ሻዕቢያ ባለፈው ሳምንት ማብቂያ ባወጣው መግለጫ የኢትዮጵያ ተዋጂ ጄቶች በአዲቀይህ በእንዳይገርጊስና አደራ አዲ ድብደባ መፈፀማቸውን ገልጾ በድብደባው 10 ሠላማዊ ሰዎች መሞታቸውን ከ23 በላይ ደግሞ ቀላልና ከባድ የመቁሰል አደጋ ደርሶባቸዋል በማለት ከሷል። የኢትዮጵያ ተዋጂ ጄቶች በሻዕቢያ ወታደራዊ ይዞታዎች ላይ የፈፀሙትን ድብደባ ኤርትራ በሲቪል ህዝብ ላይ የተፈፀመ ነው ማለቷ የተለመደ እብለቷ መሆኑን ታዛቢዎች አመልክተዋል።</p>

<p>የሻዕቢያ መንግሥት በአልጀርስ የሚካሄድ ድርድር በቀጠለበት ሰዓት ኤርትራ ከአሰብ ወደብ 37 ኪ/ሜ ርቀት በሚገኘው አካባቢ ኢትዮጵያ ሙሉ ጦርነት ከፍታብኛለች ብሏል። ኢትዮጵያ በበኩሏ እንዳስታወቀችው የሻዕቢያ 2 ክ/ጦር ከፍተኛ ጥቃት ሰንዝሮ ጀግናው የመከላከያ ሠራዊት ጥቃቱን መክቶ መመለሱን ገልጻ የሻዕቢያን ውንጀላን አስተባብላለች።</p>

<p>በቡሬ ግንባር የሚካሄደው ውጊያ እንደቀጠለ ሲሆን ውጊያው በከባድ መሳሪያና በተዋጂ ጄቶች የተደገፈ መሆኑም ታውቋል የኢትዮጵያ ጄቶች ባለፈው ዓርብ ሻዕቢያ ከቡሬ ግንባር በማፈግፈግ 24 ኪ/ሜ ርቀት ላይ የተገነባውን አዲስ ምሽግ በመደብደብ ከፍተኛ ኪሳራ በማድረስ ተመልሰዋል።</p>

<p>የመንግሥት ቃል አቀባይ ጽ/ቤት በበኩሉ ቅዳሜ ባወጣው መግለጫ ጠላት በሰንዓፌ ግንባር ወደመጣበት ተመልሷል ያለ ሲሆን በቡሬ ግንባር በኩልም 2 ብርጌድ የሻዕቢያ ጦር ጥቃት ለማድረስ ሞክሮ በጀግናው የኢትዮጵያ ሠራዊት ከፍተኛ ጉዳት ሊደርስበት በመቻሉ ወደስፍራው እንዲመለስ ተገዷል ብሏል።</p>

<p>ከትናንት በስቲያ በአሰብ ግንባር ሁለቱም ወገኖች ከፍተኛ ኃይላቸውን በማሰለፍ የተጋጋለ ውጊያ በማድረግ ላይ መሆናቸው ተመልክቷል። የሻዕቢያ ውጭ ጉዳይ ሚ/ር ጦርነቱን በተመለከተ ባወጣው መግለጫ የዓለም አቀፉ ህብረተሰብ በአፋጣኝ እንዲደርስለት ጠይቋል። ሰንዐፌ አካባቢ የሚገኘውንና ለወታደራዊ ስትራቴጂ ጠቀሜታ ያለውን ተራራማ አካባቢ መልሶ ለመቆጣጠር ሻዕቢያ ጥቃት ቢሰነዝርም የኢትዮጵያ ሠራዊት ጥቃቱን ለመመከት በወሰደው የመልሶ ማጥቃት እርምጃ ክፉኛ ሊመታ ችሏል።</p>

<p>ጠቅላይ ሚኒስትር መለስ በበኩላቸው «ጠላት በቡሬ ግንባር «አይሞከር» ከተባለ ስፍራ ተነስቶ «ማይተማን» በሚገኘው የኢትዮጵያ ሠራዊት ላይ የከባድ መሳሪያ ድብደባ ያደረገ ሲሆን በእግረኛ ጦሩም ጠንካራ ውጊያ ለማድረግ ሞክሯል። በእኛ በኩል ከቅዳሜ ጧት ጀምሮ ርምጃ መውሰድ ጀምረናል። ቅጣቱ በቂ ደረጃ እስከደረሰ ይቀጥላል» ሲሉ ግንቦት 26 ምሽት ለመንግስት ጋዜጠኞች ተናግረዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ግንቦት 29 ቀን 1992</a></p>

</body>
</html>	
