<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ የምትፈልገውን ድል ለማጠናቀቅ ተቃርባለች»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ የምትፈልገውን ድል ለማጠናቀቅ ተቃርባለች»</h1>

<p class="align-right">ጄ/ል ፃድቃን ገ/ተንሳይ</p>


<p>የኢትዮጵያ አየር ኃይል ትናንት የፈፀመውን የአየር ጥቃት በማስመልከት አ/አበባ የሚገኘው የቢቢሲ ዘጋቢ ፖተር ባይልስ ማምሻውን ባሰራጨው ዘገባ ጄኔራል ፃድቃን ገ/ተንሳይ አዲስ አበባ ለሚገኙ ዲፕሎማቶችና ኢንተርናሽናል ጋዜጠኞች የሰጡትን ማብራሪያ አስደምጧል። «ኢትዮጵያ በዚህ የድንበር ጦርነት ልታገኘው የምትፈልገውን ድል ለማጠናቀቅ ተቃርባለች» በማለት የአየር ኃይላችን በፈፀመው አኩሪ ተግባር መርካታቸውን የገለፁት ሜ/ጄነራል ፃድቃን አክለውም «የትናንቱና የምፅዋ የአየር ጥቃት ለማድረግ ያስፈለገው የኤርትራን አየር ኃይል ለማዳከም ብቻ ታስቦ ሳይሆን የሌላውንም የመከላከያ ኃይሉን የውጊያ ብቃት ለማሳጣት ነው» ብሏል። ጄ/ሉ አያይዘውም በትናንቱ የአየር ጥቃት በኤርፖርቱ አካባቢ የሚገኝ አንድ ግዙፍ የጦር መሳሪያ መጋዘን መጋየቱንም አብራርተዋል። ጄኔራሉ በኢትዮጵያ የበላይነት የቀጠለው ጦርነት መቋጫ የሚያገኘው መቼ ነው የሚል ጥያቄ ቀርቦላቸው በሰጡት መልስ ሁሉም የኢትዮጵያ ግዛቶች ከወራሪው የኤርትራ ጦር ነፃ ሲሆኑ ብቻ መሆኑን አስምረውበታል።</p>

<p>ይህ በእንዲህ እንዳለ የኢትዮጵያ ሠራዊት ከ2 ዓመት በኋላ በዛላንበሳ ከጠላት መዳፍ ፈልቅቆ ከቁጥጥሩ ሥር ካዋለ በኋላ ይዞታውን በማጠናከርና ወደፊት በመገስገስ ከትናንት በስቲያ ከአስመራ በስተደቡብ 80 ኪሎ ሜትር ርቀት ላይ የምትገኘውን የአዲቀይህ ከተማን ተቆጣጥሯል። ጀግናው አየር ኃይላችንም ከትናንት በስቲያ በምፅዋ አካባቢ የሚገኘውን የኃይል ማመንጫ ጣቢያን ደብድቦ ከፍተኛ ጉዳት በማድረስ በሰላም ወደስፍራው መመለሱን ሮይተርስ የዜና ምንጭ ዘግቧል።</p>

<p>ውጊያው በሰንአፌ፣ አዲኳላና ሃዘም ተብለው በሚጠሩ ስፍራዎች የቀጠለ መሆኑን ዜናው ጠቅሶ የኢትዮጵያ ሠራዊት በሻዕቢያ ላይ ከፍተኛ ጉዳት በማድረስ ቁልፍ የሆኑ ወታደራዊ ስፍራዎችን መቆጣጠሩ ተገልጿል። አዲቀይህ በኢትዮጵያ ሰራዊት ቁጥጥር ስር መዋሏን ሁለቱም መንግስታት ይፋ አላደረጉም።</p>

<p>የቢቢሲ ዜና አውታር ወኪል አሌክስ ላስት እሁድ ማምሻውን ባስተላለፈው ዘገባ ተዋጊ ጄቶች ከምፅዋ 15 ኪ/ሜትር ርቀት የሚገኘውን በርካታ ሚሊዮን ብር የወጣበት የኃይል ማመንጫ ጣቢያ ደብድበው ከጥቅም ውጭ ማድረጋቸውን የዓይን እማኞችን በመጥቀስ ገልጿል። 200 ሚሊዮን ዶላር የፈጀው ይኸው የኃይል ማመንጫ ፕሮጀክት ስራውን የጀመረው ከ2 ዓመት በፊት ነበር። ቦንብ ጣይ አውሮፕላኖቹ ተመላልሰው ጥቃት ፈፅመው ከፍተኛ ውድመትን በጣቢያው ላይ አድርሰዋል። የኤርትራ ፀረ አውሮፕላን መሳሪያዎች የኢትዮጵያ ጄቶች ጥቃት ለመከላከል አለመሞከራቸው የሚስገርም ሆኗል በማለት አሌክስ ላስት በመዘገብ በሌሎቹ ግንባሮች ከፍተኛ ውጊያ በመካሄድ ላይ መሆኑም ተመልክቷል።</p>

<p>የኢትዮጵያ መንግስት ቃል አቀባይ ጽ/ቤት እሁድ ማምሻውን ባወጣው መግለጫ አየር ኃይላችን ከምፅዋ ጥቂት ኪ/ሜትር ርቀት ላይ «ጊርጊቦ» በተባለ ቦታ የሚገኘውን የጠላትን ወታደራዊ ዒላማ በመምታት ከፍተኛ ኪሳራ አድርሷል። የኢትዮጵያ አየር ኃይል ወታደራዊ ዒላማዎችን በሚያደባይበት ወቅት ጠላት አለኝ የሚለውን የአየር መቃወሚያ ተጠቅሞ እንደነበር ጽ/ቤቱ አስታውቋል።</p>

<p>በትናንት ማለዳ ደብደባ 4 ተዋጂ ጄቶች ከፍተኛ አየር ጥበቃ እየተደረገላቸው ወደአሥመራ ከተማ በመዝለቅ የጠላት የጦር አውሮፕላኖችን መጠለያ ሀንጋሮችንና የተለያዩ የአየር ኃይሉን መገልገያ ክፍሎችን አውድመዋል።</p>

<p>የውጊያ አውሮፕላኖቻችን የጠላትን አየር ኃይል ጣቢያ በሚመቱበት ጊዜ አንድ የሻዕቢያ አውሮፕላን በአየር ላይ እንደነበር የኢትዮጵያ መንግስት ገልጾ የኢትዮጵያ አየር ኃይል ጄቶች የሰነዘሩትን ከፍተኛ ጥቃት ጠላት ሲመካበትና ሲኩራራበት የነበረው የአየር መቃወሚያ ስርዓቱ በጀግናው አየር ኃይላችን ፊት ባዶ መሆኑን ዜናው ጠቅሶ አውሮፕላኖችን እንደአሻንጉሊት ይጫወቱባቸዋል የተባለላቸው የሻዕቢያ አብራሪዎችም አየር ላይ እያሉ መደባቸውን እንኳ ለመከላከል አለመቻላቸው የኢሳያስ መንግስት ሲያናፍስ የነበረውን ጉራ ሁሉ እንደጉም መብነኑን መግለጫው ጠቅሷል።</p>

<p>የኢትዮጵያ ጄቶች በአሥመራ አየር ኃይል ጣቢያ ላይ የፈፀሙትን ድብደባ በማስመልከት የፕ/ት ኢሳያስ ቃል አቀባይ አቶ የማነ ገ/መስቀል ትናንት ረፋዱ ላይ መግለጫ ሰጥተዋል። አቶ የማነ ገ/መስቀል ለጋዜጠኞች በሰጡት መግለጫ የኤርትራ መንግስት የአአድ ባለፈው ረቡዕ በኢትዮጵያና በኤርትራ መካከል ዳግመና ያገረሸውን ጦርነት ለመግታትና ውዝግቡ በሰላም እንዲፈታ ያስችላል ያለውን ባለ7 ነጥብ አዲስ ገላጋይ ሃሳብ መቀበሉን ገልፀው የሁለቱ አገር ወታደሮች መራራቅ ይኖርባቸዋል የሚለውን አንቀፅ ለመተግበር ሠራዊታችን በገዛ ፍቃዱ ከዛላንበሳ፣ ፆረና እንዲሁም ከቡሬና ባዳ ግንባር እንዲነሱ ተደርጓል ብለዋል (የዚህን ግንባር ጦርነት ሰሞኑን የኢትዮጵያ ቴሌቪዥን በማሳየት ላይ ነው)።</p>

<p>እንደ ሻዕቢያ አባባል የኢትዮጵያ መንግስት በጦር አውሮፕላኖች ድብደባ ለማካሄድ የተገደደው ሰሞኑን በተካሄዱ ውጊያዎች የእግረኛ ሠራዊቱ በኤርትራ መካለካያ ኃይል ክፉኛ በመመታቱ ነው በማለት ሻዕቢያ ትናንት ማምሻውን አስታውቋል። የኢትዮጵያ ተዋጂ ጄቶች በአየር ኃይሉ ጣቢያ ላይ በፈፀሙት ተደጋጋሚ ድብደባ የአሥመራ ከተማ በሮኬት ጭስ ታፍኖ እንደነበር ከስፍራው የደረሰን ዜና አመልክቷል።</p>

<p>በአሥመራ የሚገኘው የቢቢሲ ሬዲዮ ሪፖርተር አሌክስ ላስት በበኩሉ የአየር ጥቃቱን በማስመልከት ባሰራጨው ዘገባ «የኢትዮጵያ ቦምብ ጣይ አውሮፕላኖች የኤርትራ አየር ኃይል ዋነኛ ማዕከሉን መምታታቸውን አረጋግጫለሁ። አውሮፕላኖቹ ይህንን ኦፕሬሽን በሚፈፅሙበት ወቅት አንድ የኤሌትሪክ ኬብልና በኤርፖርቱ አቅራቢያ የሚገኝ ትልቅ ህንፃም የጥቃቱ ሰለባ ሆነዋል። በተለይም ህንፃው አሁን ድረስ እየተቀጣጠለ በመሆኑ ጭሱ የአሥመራን ግማሽ አካል ሸፍኖታል። የአየር ኃይሉ መጋዘንና ለውጊያ በሚሆኑ ከባድ መሳሪያዎች ላይ ከደረሰው ከፍተኛ ጥቃት በተጨማሪ በአቅራቢያው የነበሩ ሁለት ሰላማዊ ሰዎች የመቁሰል አደጋ ደርሶባቸው ወደሆስፒታል መወሰዳቸውን የኤርትራ ባለሥልጣናት ገልፀውልኛል። የቦምብ ድብደባውም የአየር ኃይሉ አባላትን ህይወት ስለመቅጠፉ ባለስልጣኖቹ ማብራሪያ ሊሰጡኝ አልቻሉም። በእኔ ግምት ግን ከአየር ጥቃቱ በኋላ በርካታ ሰዓታት የነፍስ አድን አምቡላንሶች ወደቦታው ሲመላለሱ በማየቴ ቁጥራቸው ያልታወቀ የአየር ኃይሉ ሠራዊት አባላት ህይወታቸውን ሳያጡ አልቀረም» ብሏል።</p>

<p>ይህ በእንዲህ እንዳለ የኢትዮጵያ መንግስት ቃል አቀባይ ጽ/ቤት ትናንት ማምሻውን እንደገለፀው የኤርትራ ጦር ከባዳ ቡሬ ግንባር በኩል እየሸሸ መሆኑን ገልጾ የኢትዮጵያ የመከላከያ ኃይልም ጠላትን በማሳደድ ላይ መሆኑን ገልጿል።</p>

<p>ዘግይቶ በደረሰን ዜና መሰረት የኢትዮጵያ መንግስት ቃል አቀባይ ጽ/ቤት ባወጣው መግለጫ የኢትዮጵያ መንግሥት ከምዕራባዊ የኤርትራ ግዛት ጦሩን እየመለሰ መሆኑን ገልጿል። ይህንን የጦር ማስወጣት እርምጃ የተወሰደበትም ምክንያት በዛላንበሳ የሚገኘው የኤርትራን ጦር ለመቁረጥ ምዕራባዊ ኤርትራን መቆጣጠር አስፈላጊ በመሆኑ ሲሆን በአሁኑ ሰዓት የዛላንበሳን ከተማ በኢትዮጵያ ቁጥጥር ስር ስለሆነች በዚህ አካባቢ ጦሩን ማቆየት አስፈላጊ ሆኖ ባለመገኘቱ ነው ብሏል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ግንቦት 22 ቀን 1992</a></p>

</body>
</html>	
