<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጆሃንስበርግ ቢሮ የከፈተው ኢነጋማ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጆሃንስበርግ ቢሮ የከፈተው ኢነጋማ መግለጫ አወጣ</h2>


<p>የኢትዮጵያ ነፃ ፕሬስ ጋዜጠኞች ማኅበር ኢነጋማ በደቡብ አፍሪካ (ጆሃንስበርግ) ቅርንጫፍ ቢሮ ከፈተ። በተለያዩ ምክንያቶች ከሃገራቸው የወጡና በጋዜጠኝነት የሙያ መስክ የተሰማሩ በምስራቅና መካከለኛ ደቡባዊ አፍሪካ የሚገኙ ኢትዮጵያውያን ጋዜጠኞችን በማሰባሰብ የማስተባበርና የመምራት ኃላፊነት የተጣለበት ይኸው የኢነጋማ የደቡብ አፍሪካ ቅርንጫፍ በኢነጋማ መመሪያና ሕገ ማህበር ላይ ተመርኩዞ አራት አባላት ያሉት ሥራ አስኪያጅ ኮሚቴ በመሰየም ታሕሳስ 19 ቀን 1992 ዓ/ም ይፋ እንቅስቃሴ ጀምሯል።</p>

<p>ደቡብ አፍሪካ ጆሃንስበርግ የሚገኘው የኢትዮጵያ ነፃ ፕሬስ ጋዜጠኞች ማኅበር ኢነጋማ ኮሚቴ በቅርቡ በነፃ ፕሬስ ውጤቶች ላይ የተላለፈውን እገዳ በመቃወም በጆሃንስበርግና አካባቢዋ የሚገኙ የመገናኛ ብዙሃን ባለሙያዎችና የነፃ ፕሬስ ወዳጆች ለኢነጋማ ያላቸውን የትግል አጋርነት የሚገልፁበት የጋራ ስብሰባ ጥር 5 ቀን 1992 ዓ/ም በማካሄድ በገዢው ፓርቲ ላይ የተቃውሞ መግለጫ አውጥቷል።</p>

<p>ሃሳብን በነፃ የመግለፅ ነፃነት እንዲሰፍን የነፃው ፕሬስ አባላት የሚያደርጉትን ትግል በቁርጠኝነት ከመደገፉ ባሻገር ትግሉ የጠየቀውን መስዋዕትነት ሁሉ ለመክፈል ዝግጁነቱን አረጋግጧል። በተጨማሪም ጆሃንስበርግ የሚገኘውና «ስሞታ» በሚል ስያሜ የሚታወቅ መጽሔት አሳታሚ የሆነው «አፍቀራ የሕትመትና የማስታወቂያ አገልግሎት» በነፃው ፕሬስ ውጤቶች ላይ በማስታወቂያ ሚኒስቴር የተወሰደውን እገዳ በመቃወም ለኢነጋማ ያለውን ድጋፍና አርነት ለኢነጋማ በፋክስ በላከው መልዕክት ላይ ገልጧል።</p>

<p>ለፕሬስ ነፃነት መከበር ግንባር ቀደም ተጋድሎ በማካሄድ ዓለም አቀፍ ዕውቅና ያለውና መንበሩን ኒውዮርክ በማድረግ የአፍሪካ አህጉር ቢሮውን በጆሃንስበር የከፈተው ፍሪደም ፎረም የተባለው ተቋም ለኢነጋማ የደቡብ አፍሪካ ቢሮ መደራጀትና ለአባላቱ እንቅስቃሴ ተገቢውን ድጋፍ በሚያበረክትባቸው ሁኔታዎች ላይ በቅርቡ ከድርጅቱ ኃላፊዎች ጋር ስምምነት ተደርሷል። ከዚህ በተጨማሪም ፎርም ኦፍ ብላክ ጆርናሊስት፣ ሳውዝ አፍሪክን ናሽናል ኤድተርስ ፎረም፣ ሚዲያ ኢንስቲትዮት ኦፍ ሳውዘርን አፍሪካና ፊርደም ኦፍ ኤክስፕሬሽን ከተባሉ የመገናኛ ብዙሃን ማህበራትና ተቋማት ጋርም ኢነጋማና የደቡብ አፍሪካው ቅርንጫፍ ቢሮ የጠበቀ ግንኙነት እንዳላቸው ኢነጋማ ያወጣው መግለጫ ያስረዳል።</p>

<p>ኢነጋማ በእስር ላይ ስለሚገኙ ጋዜጠኞች ሲያብራራ ከግንቦት 1 ቀን 1991 ጀምሮ በአዲስ አበባ ወህኒ ቤት በእስር ላይ የሚገኘው የማዕበል ጋዜጣ ዋና አዘጋጅ አቶ አበራ ወጊ ከጋዜጣ ስራ ጋር በተያያዘ ክስ ተመስርቶበትል ከአቅም በላይ በሆነ የዋስትና ችግር በአዲስ አበባ ወህኒ ቤት በእስራት ላይ ሆኖ ሲከራከር ቆይቶ በታህሳስ ወር አጋማሽ የፌዴራል ከፍተኛ ፍ/ቤት 4ተኛ ወንጀል ችሎት በአንድ ዓመት እስራት እንዲቀጣ ወስኖበታል።</p>

<p>ሌላዋ የዘጋቢ ጋዜጣ አሳታሚና ዋና አዘጋጅ ወ/ሮ ብዙነሽ ደበበ በተከሰሰችበት በፕሬስ ደንብ መተላለፍ ወንጀል ከሐምሌ 26 ቀን 1991 ዓ/ም ጀምሮ በአዲስ አበባ ወህኒ ቤት በእስር ላይ ትገኛለች። የፌዴራል ከፍተኛ ፍ/ቤት 3ኛ ወንጀል ችሎት የተከሳሽዋን የዋስ መብት የጠበቀላት ቢሆንም ከአቅም ማነስ የተነሳ ለብር 3ሺ የሚያበቃ ንብረት ወይም ጥሬ ገንዘብ ማቅረብ ባለመቻሏ በእስር ላይ ቆይታ የኢትዮጵያ ነፃ ፕሬስ ጋዜጠኞች ማኅበር ባደረገው ጥረት የዋስትናው ፎርማሊቲ ተሟልቶ ታህሳስ 12 ቀን 1992 ዓ/ም ፍ/ቤት ከእስር እንድትፈታ አዝዟል።</p>

<p>ነገር ግን ጥቅምት 10 ቀን 1992 ዓ/ም በሌላ የፕሬስ ደንብ መተላለፍ ወንጀል ክስ የተመሰረተባትና ፍ/ቤቱ ዋስትናን በሚመለከት ውሳኔ ያልሰጠበት ባለመሆኑ ካለችበት እስር ቤት መቆየት ግድ ሆኖባታል። ይኸው በፌዴራል ከፍተኛ ፍ/ቤት 3ተኛ ወንጀል ችሎት የሚታየው ሁለተኛው ክስ ለጥር 4 ቀን 1992 ቀጠሮ የተያዘለት ሲሆን ፍ/ቤቱ የዋስትና መብትዋን ከጠበቀላትና በቂ ዋስ የማቅረብ አቅም ካላት ብቻ ጋዜጠኛዋ ከእስር ልትፈታ የምትችል ሲሆን ካልሆነ ግን እዚያው ወህኒ ቤት ከመቆየት ሌላ አማራጭ የላትም። ይህ ጋዜጠኛዋ ለብር 3 ሺህ የሚበቃ ዋስትና በማቅረብ በውጭ ሆኖ እንድትከራከር ፍ/ቤቱ አዝዟል። ነገር ግን ጋዜጠኛዋ ይህን ጥያቄ ለማሟላት የሚያስችል አቅም በማጣትዋ ወደ እስር ቤት ተመልሳለች ሲል መግለጫውን አጠናቋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥር 9 ቀን 1992</a></p>

</body>
</html>	
