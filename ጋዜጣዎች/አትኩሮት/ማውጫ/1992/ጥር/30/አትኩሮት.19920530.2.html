<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ያለባት ዕዳ 78.4 ቢሊዮን ዶላር ደርሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ያለባት ዕዳ 78.4 ቢሊዮን ዶላር ደርሷል</h1>


<p>በዓለም ላይ ከሚገኙ ደሀ አገሮች የመጀመሪያውን ረድፍ የያዘችው ኢትዮጵያ ከደርግ ዘመን አንስቶ በተለያዩ ምክንያቶች ከአበዳሪ አገሮችና ድርጅቶች የወሰደችው የብር መጠን 78.4 ቢሊዮን ዶላር መድረሱን ከገንዘብ ሚ/ርና ለጉዳዩ ቅርበት ካላቸው ምንጮች የተገኘው ዜና አመልክቷል።</p>

<p>ቀድሞው የኢትዮጵያ መንግስት (ደርግ) አብዛኛውን ብድር የሚያገኘው ከሶቪየት ህብረት እንደነበረ የደረሰን ዜና ጠቁሞ ይኸው የብድር ስምምነት በወለድ የሚከፈል መሆኑንም ይገልፃል። በአጠቃላይ አገሪቱ ካለባት 78.4 ቢሊዮን ዶላር ዕዳ ውስጥ የቀድሞዋ ሶቪየት ሕብረት ድርሻ 44.6 ቢሊዮን ዶላር እንደሚደርስ የደረሰን ዜና ያስረዳል።</p>

<p>የደርግ መንግስት በወቅቱ ከሶቪየት ህብረት ጋር በነበረው የጠበቀ ግንኙነት ሳቢያ ብድሩን ለማግኘት ብዙም እክል እንዳላገጠመው ዜናው አስታውሶ አብዛኛው ብድር የተገኘው ገንዘብ ለጦር መሳሪያ መግዣ የዋለ ቢሆንም ቀሪው የተለያዩ ፕሮጀክቶችና የልማት ስራዎች የማከናወን ተግባር ላይ እንደዋለ ተገልጧል።</p>

<p>ዛሬ በትረ ስልጣኑን የተቆናጠጠው የኢህአዴግ መንግስት አገሪቱ ከሩሲያ (ሶቪየት ህብረት) ያለባትን የብድር ዕዳ በተመለከተ «ብድሩ አሁን ባለው የሩብል ምንዛሬ መጠን እንጂ በቀድሞው ምንዛሬ መጠን ልከፍል አይገባም» የሚል ክርክር በማንሳት «የብድር ክፍያው በሞራል ደረጃ ተቀባይነት የለውም» በማለት ቆይቷል።</p>

<p>ሩሲያ በበኩላ የኢትዮጵያ የብድር ስረዛ ጥያቄ ፍፁም ሊነሳ አይገባም ስትል ቆይታለች። የብድር ስረዛው የማይሞከር ነው ያለችበትንም ሁኔታ ስታስረዳ አንጎላ፣ ሞዛምቢክ፣ ኢራቅ ወዘተ ተመሳሳይ ጥያቄ ያነሳሉ በማለት ነው። በሞራል ደረጃ የተነሳውን ክርክር በተመለከተ ራሺያ ከቀድሞው የኢትዮጵያ መንግስት ፕ/ት ኮ/ል መንግስቱ ኃ/ማርያም ከስልጣን ወርደው ስርዓቱም ተገርስሶ አሁን ባለው አመራር ከተተካ ወዲህ ከኤርትራ ጋር በተነሳው ጦርነት ኢትዮጵያ ከራሺያ ባገኘችው መሳሪያ በመገልገል ላይ ነች በማለት ጥያቄውን ለመቀበል ፍቃደኛ እንዳልሆነች በዲፕሎማሲያዊ ቋንቋ ገልፃለች።</p>

<p>ኢትዮጵያና ሩሲያ አዲስ የጀመሩትን የዕዳ ስረዛ ውይይት በተመለከተ ከስምምነት ደረጃ ላይ ሊደርሱ እንደሚችሉ አንዳንድ ሁኔታዎች ይጠቁማሉ።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥር 30 ቀን 1992</a></p>

</body>
</html>	
