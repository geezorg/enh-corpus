<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋሎጅ በኢትዮጵያ ቁጥጥር ሥር ዋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጋሎጅ በኢትዮጵያ ቁጥጥር ሥር ዋለች</h1>


<p>የኤርትራ መንግሥት አሻፈረኝ ሲል የከረመውን የተኩስ አቁም ስምምነት መቀበሉን ለአአድ ባስታወቀ ማግስት ጀግናው ሠራዊታችን በአሰብ ግንባር ከፍተኛ ወታደራዊ ጠቀሜታ ያለውን «አይሞከር» የተባለውን ስትራቴጂካዊ ስፍራ እንዲሁም በምዕራብ በኩል ጋሉጅን በቁጥጥር ስር ማዋሉ ተገለፀ።</p>

<p>ኢትዮጵያ የጋሉጅን አካባቢ መቆጣጠሯን የኢትዮጵያ መንግስት ቃል አቀባይ ጽ/ቤት ሲገልጽ የቢቢሲዋ ዘጋቢ ኒታ ባላ ደግሞ ጋሎጅ ከተባለው አካባቢ ባሰራጨችው ዘገባ ስለውጊያው ሁኔታ ከኤርትራ መንግስት የሚሰራጩት ዘገባዎች በጠቅላላው ተቃራኒነት እየያዙ የመጡ ይመስላሉ። በዚህ ጋሎጅ አካባቢ የኤርትራ መንግሥት ድል እንደቀናው በተደጋጋሚ ቢገልፅም ወደአካባቢው ሲገባ ያለው ነባራዊ ሁኔታ ተቃራኒ ነው ብላለች። በአካባቢው የተጋደመው የኤርትራ ወታደሮች አስክሬን ድሉ በማን እጅ እንዳለ ይመሰክራሉ። በጋሎጅ አካባቢ በኢትዮጵያ ጦር ኃይል ላይ ጥቃት ለመሰንዘር መጥተው ያልተሳካላቸው የኤርትራ ወታደሮች ሞተዋል። ከዚህም ሌላ በከፍተኛ ሁኔታ ቆስለው ያፈገፈጉ ጓደኞቻቸው ጋር መድረስ ያቃታቸው ደግሞ ተማርከዋል። ምንም ጉዳት ያልደረሰባቸው 120 የሚጠጉ የኤርትራ ወታደሮች ተማርከዋል ብላለች።</p>

<p>የኢትዮጵያ ሠራዊት «አይሞከር» የተባለውን ስትራቴጂካዊ ስፍራ ቅዳሜ ጧት ሲቆጣጠር በተደረገው ውጊያ በርካታ የሻዕቢያ ወታደሮች ተይዘዋል። በርካታ ታንኮችና ከባድ መሳሪያዎችም ተማርከዋል። በአሰብ አቅጣጫ ሻዕቢያ ያሰለፈው ኃይል «አለኝ» ብሎ የሚመካበትን ጦር መሆኑን ወታደራዊ ምንጮች ለጋዜጣው ጠቁመው የኢትዮጵያ ሠራዊት ወደኋላ በመሸሽ ላይ የሚገኘውን ወራሪ ኃይል እያሳደደ በመምታት ላይ እንደሚገኝ አመልክተዋል።</p>

<p>በመካከለኛው ግንባር በሰንዓፌና እምባይሶራ ሻዕቢያ ጦሮችን ከበርካታ ሜካናይዝድ ኃይል ጋር በማቀናጀት ቅዳሜ ከማለዳው 12:00 ሰዓት አካባቢ ከፍተኛ ጥቃት ለማድረስ ሞክሮ በኢትዮጵያ ሠራዊት ተመቶ መመለሱን ለማወቅ ተችሏል። በሁመራ ሰሜን አቅጣጫ በኢትዮጵያና በሻዕቢያ ወታደሮች መካከል ከፍተኛ የጨበጣ ውጊያ መካሄዱ ታውቋል። የኢትዮጵያ ሠራዊት ቀደም ሲል የለቀቃቸውን በምዕራብ አቅጣጫ የሚገኙ በርካታ አካባቢዎችን መልሶ መቆጣጠሩን የቪኦኤ ዘጋቢ እንዲህ ሲል አብራርቶታል።</p>

<p>«ከአዲስ አበባ ወደሁመራ የተጓዘው ጋዜጠኞች ባለፈው ሰኞ ተካሄደ ስለተባለው ውጊያ ለመዘገብ ነበር። ይህ ግን አሁን የቆየ ታሪክ ሆኗል። ጋዜጠኞቹ ከእዚያው ሳንወጣ በትናትናው ዕለት (ሰኔ 3 ቀን 1992) በዚሁ ግንባር ከፍተኛ ውጊያ ተከፈተ። ስለውጊያው አጀማመር ማብራሪያ የሰጡት ኮ/ል አታኽልቲ በርኸ «የኢትዮጵያ ወታደሮች ከመንግስት በተሰጣቸው ትዕዛዝ መሰረት ከተሰነይ ወደ ሁመራ አካባቢ በመውጣት ላይ ነበሩ። ተጠቃለው የኤርትራ መሬት ለመልቀቅ 20 ኪ/ሜ ብቻ ነበር የቀራቸው የኤርትራ ወታደሮች ግን አካባቢውን በመልቀቅ ላይ የሚገኘውን የኢትዮጵያ ሠራዊት እየተከታተሉ በማጥቃት ወደውጊያ እንዲገባ አስገድደውታል» በማለት ገልፀዋል።</p>

<p>ውጊያው ዘግናኝ ውጤቱ አሰቃቂ እንደነበር በቦታው የተገኘነው ጋዜጠኞች ለመታዘብ ችለናል። ገርገፍ በተባለችው የኤርትራ መንደር አካባቢ ባለው «ማዕሎግይ» በሚባል ኮረብታማ ስፍራ ከፍተኛ እልቂት ደርሷል። በርቀትና በጨበጣ በተካሄደ ውጊያ በርካታ የኤርትራ ወታደሮችን አስክሬን በየቦታው ተበታትኖ ተመልክተናል። በአንድ አካባቢ የተማረኩ 12 ያህል ምርኮኞች በጉልጅ አቅራቢያ ባለችው «ገርገፍ» አግኝተናችዋል። ጉልጅ አካባቢ በተደረገ ውጊያ ከተማረኩ የኤርትራ ወታደሮች መካከል የብርጌድ አዛዥ የነበረውን ኮ/ል ገብረእግዚአብሔር እቁባይ የተባለውን ጨምሮ 120 እንደሚደርሱ የኢትዮጵያ የጦር መኮንኖች ገልፀዋል።</p>

<p>የኢትዮጵያ ወታደሮች ከኤርትራ የማረኳቸውን መኪናዎች ይዘው ከጉልጅ ገርገፍ ሲገቡ በተኩስ እሩምታ የታጀበ የደስታ ስሜት ነበር ያንፀባረቁት። ኮ/ል አታኽልቲ «ኤርትራውያኑ እኛ በሰላም የተውንላቸውን መሬት በሰላም እንደመረከብ እኛኑ እየተከታተሉ መነካካትን በመምረጣቸው ፊታችንን መልሰን ለመዋጋት ተገደናል» ብለዋል።</p>

<p>ወደማተሚያ ቤት ለመግባት በዝግጅት ላይ ባለንበት ጊዜ የኢትዮጵያ ሠራዊት ዳግም በኤርትራ ምዕራባዊ ቆላማ ሥፍራ ተጨማሪ ቦታዎችን መቆጣጠሩ ታውቋል። ሠራዊቱ እነዚህ ቦታዎች መልሶ የተቆጣጠረው በኤርትራ በኩል አንዳንድ ትንኮሳዎች ስለተካሄደበት መሆኑም ተገልጿል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 6 ቀን 1992</a></p>

</body>
</html>	
