<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአባይ ወንዝ ላይ የሚነጋገር ዓለም አቀፍ ጉባዔ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአባይ ወንዝ ላይ የሚነጋገር ዓለም አቀፍ ጉባዔ ተጀመረ</h1>


<p>አዲስ አበባ ውስጥ ትናንት በተጀመረው «ናይል 2002» ዓለም አቀፍ ጉባዔ ላይ ኢትዮጵያ «ወንዙን በፍትሐዊ መንገድ መጠቀም የአካባቢ ግጭትን ያስወግዳል» በማለት አሳስባለች።</p>

<p>የዚህ የጉባዔው ዓላማ የወንዙን አጠቃቀም በተመለከተ ተነጋግሮ አንድ ውሳኔ ላይ ለመድረስ ነው። ኢትዮጵያ ይህን ዓይነቱን ጉባዔ ስታስተናግድ ይህ ለሁለተኛ ጊዜ መሆኑ ታውቋል።</p>

<p>ናይል 2002 ጉባዔ መካሄድ የጀመረው እ.ኤ.አ 1993 ዓ.ም ግብፅ አስዋን ላይ ነበረ። ኢትዮጵያ በዚህ ጉባዕ ላይ አልተካፈለችም። ኢትዮጵያ ይኼን ጉባዔ እ.ኤ.አ 1997 ማካሄዷ ይታወሳል። ይህ የትላንቱ 8ኛ ጉባዔ ለአራት ቀናት የሚቆይ ይሆናል። በተጨማሪም 50 የሚሆኑ የምርምር ፁሑፎች ይቀርቡበታል። ከአገር ውስጥና ከውጭ የመጡ 400 የጉባዔ ተሳታፊዎችን እንደሚገኙ ለማወቅ ተችሏል።</p>

<p>የአባይ ተፋሰስ ሃገሮች ኢትዮጵያ፣ ብሩንዲ፣ የኮንጎ ሪፐብሊክ፣ ግብፅ፣ ኤርትራ፣ ኬንያ፣ ሱዳን፣ ታንዛኒያ ሩዋንዳና ኡጋንዳ ናቸው። የናይል ወንዝ የሚሸፍነውም 3.000.000 ስኩዌር ኪ.ሜ እንደሆነ ይታወቃል። የአባይ ወንዝ ዋነኛ ተጠቃሚ ግብፅ ብትሆንም የወንዙን ውሃ 86 ከመቶ የሚሸፈነው ግን ከኢትዮጵያ ነው። ኢትዮጵያ እስካሁን በህጋዊ መብቷ ተጠቃሚ አልሆነችም። ስለአባይ ህብረተሰቡን የሚያስገነዝብ ግልፅ ውይይትም እስካሁን ሳይደረግበት ቆይቷል። ኢትዮጵያ ስለአባይ በሚነሱ ማናቸውም ጉዳዮች ላይ ለብዙ ጊዜያት ሳትሳተፍ ቆይታለች። በሌላም በኩል በአባይ ላይ የመጠቀም መብቷ ላይ ያደረገችው ድርድር እምብዛም ነው። ኢትዮጵያ አባይን የመጠቀም መብቴን ለድርድር አላቀርብም በማለት ግን አስታውቃለች።</p>

<p>ኢትዮጵያ አባይን የመጠቀም መብቷን ተግባራዊ የምታደርግበት ፕሮጀክቶች እንዳሉም ይታወቃል። ናይል 2002 የሚለ መርህ የተፋሰሱ ሀገሮች ፍትሀዊ በሆነ መንገድ የላይኛውም የታችኛውም የተፋሰሱ ሀገሮች የሚጠቀሙበትን ስርዓት ለመንደፍ መሆኑ ተገልጿል። «ፍትሐዊ» የሚለውን ኢትዮጵያም ግብፅም እንደፈዋለን ይላሉ። ግብፅ ፍትሀዊ የምትለው የእስካሁኑ ድርሻዋን በማይነካ መልኩ ነው። ኢትዮጵያ ደግሞ በውሃው የመጠቀም መብቴ መቀማት አይኖርብኝም ትላለች።</p>

<p>«ናይል 2002» የሚለውን ጉባዔ ትናንት በንግግር የከፈቱት የውሃ ሀብት ሚ/ር አቶ ሽፈራው ጃርሶ ናቸው። ሚኒስትሩ በመክፈቻ ንግግራቸው «ኢትዮጵያ በውሃው የመጠቀም የህግም የሞራልም መብት አላት» በማለት ገልፀዋል። የላይኛው ተፋሰስ አገሮች የውሃ ተጠቃሚ ካልሆኑ የጋራ ግንባር ይፈጥራሉ የሚል ግምት ተሰንዝሯል። እ.ኤ.አ በ1998 የግብፅ ውጭ ጉዳይ ሚኒስትር የነበሩትና በኋላም የተመድ ዋና ፀሐፊ የሆኑት ሚ/ር ቡትሮስ ጋሊ «የግብፅ ብሔራዊ ደህንነት በዘጠኙ የአባይ ተፋሰስ አገሮች እጅ ነው» በማለት መናገራቸው ይታወሳል።</p>

<p>ኢትዮጵያ የአባይ ውሃ ባለቤት ብትሆንም በተደጋጋሚ ድርቅ የሚያጠቃት አገር ሆናለች። ሆኖም በአሁኑ ሰዓት ኢትዮጵያ በአባይ ገባሪ ወንዞች አማካይነት የመስኖ አገልግሎት፣ የሀይድሮ ኤሌትሪክ ግድብ ለመስራት እቅድ ያላት መሆኑት ተገልጿል። ኢትዮጵያ እቅዷን ለማሳከት ብድርና እርዳታ የምታገኝበት በር በሁሉም አቅጣጫ ዝግ ሆኖ ቆይቷል።</p>

<p>ኢትዮጵያን ሲያምሳት የቆየው የአባይ ወንዝ የፖለቲካ ተፅዕኖ እንደሆነም ብዙዎች የፖለቲካ ሰዎች ይናገራሉ። የናይል የውሃ ፖለቲካ የተፀነሰው የአውሮፓ አሳሾች የአፍሪካን ዋና ወንዞችን ፍሰት በካርታ ከነደፉ በኋላ እንግሊዞች የአባይን ሸለቆ በመቆጣጠር በሸለቆዎቹ የልማት ፕሮጀክቶችን ከዘረጉ ወዲህ መሆኑን የፖለቲካ ገምጋሚዎች ያስረዳሉ። በአባይ ወንዝ ላይ የሚነሱ የፖለቲካ ግጭቶችንና ጦርነቶችም ለማስቀረት ውሃውን በፍትሃዊ መንገድ የመጠቀም ስልት ላይ የሚነገጋር ከሁሉም አገር የተወጣጣ የኤክስፐርቶች ቡድን እንዲቋቋም ተወስኗል። በውሳኔ መሠረት በታንዛኒያ በ1995 በተካሄደው ስብሰባ የኤክስፐርቶች ቡድን ተቋቁሟል።</p>

<p>66 በመቶ የሚሆነውን ህዝቧን በአባይ ተፋሰስ መስመር ላይ ያሰፈረችው አሁን ደግሞ 7 ሚሊዮን ግብፃውያንን በ4.5 ሺ ስኩዌር ማይል የእርሻ መሬት ላይ የማስፈር እቅዷን ግብፅ በ2001 ተግባራዊ እንደምታደርግ ተጠቁሟል። ትናንት የተጀመረው «ናይል 2002» ጉባዔ ላይ በታንዛኒያ ግብፅ የተፋሰሱ አገሮችን መብት በመጋፋት ግብፅ የፈፀመችውና ያቀደችው ህገወጥ ድርጊት እንቅፋት ሳይፈጥር አይቀርም የሚል ግምት ተሰንዝሯል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 20 ቀን 1992</a></p>

</body>
</html>	
