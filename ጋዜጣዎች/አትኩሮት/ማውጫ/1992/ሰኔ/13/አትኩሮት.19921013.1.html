<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን ከአሥመራ እየተባረሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን ከአሥመራ እየተባረሩ ነው</h1>


<p>የመጀመሪያው ዙር ኤርትራ ያባረራቸው ኢትዮጵያውያን ሲቪሎች በአዲቀይህ በኩል ወደኢትዮጵያ ጉዛቸውን መጀመራቸውን ቢቢሲ ገለፀ። ወደኢትዮጵያ ይመለሳሉ ከተባሉት 4000 ኢትዮጵያውያን መካከል 500 የሚሆኑት ከደቡባዊ ኤርትራ አዲቀይህ መነሳታቸውም ተዘግቧል።</p>

<p>እነዚህ ወደኢትዮጵያ የሚመለሱት ኢትዮጵያውያን በአውቶብስ በድንበር በኩል ሲሆን የሚመጡት ከተለያዩ አካባቢዎች የተሰባሰቡ መሆናቸውም ተገልጿል።</p>

<p>ጠ/ሚ/ር መለስ አያይዘውም ዓለም አቀፉ ማህበረሰብ ኤርትራ በሚገኙ ኢትዮጵያውያን ላይ ሻዕቢያ እየፈፀመ ባለው ሰቆቃ ላይ ድምፁን እንዲያሰማ ጠይቀዋል። ዓለም አቀፉማህበረሰብ በኤርትራ በሚገኙ ኢትዮጵያውያን ላይ የሚፈፅመውን ስቃይና ግፍ እንዲገታ ወደአገራቸው እንዲመለሱ ጫናዋን ካላሳደረ ሁለተኛው ስምምነት ምዕራፍ ቀዳሚው ጉዳይ ይኸው ይሆናል በማለት አስጠንቅቀዋል።</p>

<p>የውጭ ጉዳይ ሚ/ር አቶ ስዩም መስፍን ቀደም ሲል ለውጭ አገር ጋዜጠኞች በሰጡት መግለጫ በኤርትራ በሚኖሩ ኢትዮጵያውያን የሚፈፅመውን ግፍና ሰቆቃ በዝርዝር ገልፀው በሚቀጥለው ሰነድ ላይ ኢትዮጵያ እንደማትፈርም ገልፀዋል።</p>

<p>ጠ/ሚ ለዲፕሎማቶቹ እንዳስታወቁት በኤርትራ በሚኖሩ ኢትዮጵያውያን ላይ ዘረኝነት የሚያስፋፋና የዘር ማጥፋት ወንጀልን የሚገፋፋ የፅሑፍ ቅስቀሳ ሳይቀር በጋዜጣ ታትሞ እየወጣ ነው በማለት የችግሩን ክብደት አመለክተዋል። ሚኒስትሩ አያይዘውም ዓለም አቀፉ ማህበረሰብ ለኤርትራ ተፈናቃዮች እርዳታ ለመስጠት የመሯሯጡን ያህል በኤርትራ በሚኖሩ የግፍ ሠለባ ለሆኑ ኢትዮጵያውያን ትኩረት እንዲሰጥ ጠይቀዋል። ጠ/ሚ መለስ ጥያቄው ሁለተኛ ምዕራፍ የሰላም ስምምነት ውይይት ከመጀመሩ በፊት ትኩረት ያገኛል ብዬ እገምታለሁ በማለት ገልፀው ይህ የማይሆን ከሆነ ቀጣዩ የሰላም ስምምነት አጀንዳ ዋነኛ ነጥብ ይኸው ጉዳይ ይሆናል ሲሉ አስታውቋል።</p>

<p>አቶ መለስ እንዳሉት 2ኛው የሰላም ውይይት አጀንዳ ዋና አስኳሉ ከቅኝ ገዢዎቹ የስምምነት ውልና በዓለም አቀፍ ህገ መሰረት ድንበር የማካለሉ ጉዳይ መሆኑን ገልፀዋል። አቶ መለስ ይህንኑ በተመለከተም ለቀረበላቸው ጥያቄ በሰጡት መልስም የድንበር መካለል ጉዳይ በቅኝ ገዢዎቹ ስምምነት ላይ ተመርኩዞ በዓለም ህግ መሠረት ከሆነ የሚያስከትል ችግር አለ ብላ ኢትዮጵያ አታምንም ብለዋል። ጠ/ሚ መለስ ይህንኑ ነጥብ ደጋግመው አስምረውበታል። ይኸው ምናልባት ሁለቱንም እሚያስማማ መሰናክል ያለው ይመስላል የሚል ግምት ተሰንዝሯል። ሁለቱም አገሮች የተለያዩ ካርታዎች ይዘዋል የሚሉ ወገኖችም አልታጡም።</p>

<p>በቀጣዪ ድንበር በማካለሉ ሂደት ላይ ስጋት ያስከትላል የሚባለውም ይኸው ሁለቱም አገሮች የየራሳቸውን ካርታ ይዘዋል የሚባለው ጉዳይ ሳይሆን እንደማይቀር ተገምቷል። ለጠ/ሚ/ር የሰላም ቀጠናው የጅቡቲንና የሱዳንን ክልል የሚመለከተ ስለመሆኑ ለቀረበላቸው ጥያቄ የድንበር ጫፍ የሆነውን የሚያካትት ከሆነ ይመለከታቸዋል። እኛ የምናውቀው ከእኛ ድንበር ያለውን ብቻ ነው ብለዋል። እስከ አሁን ድንበርን በተመለከተ ከጅቡቲም ሆነ ከሱዳን ኦፊሻል የሆነ ጥያቄ አልተነሳም።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 13 ቀን 1992</a></p>

</body>
</html>	
