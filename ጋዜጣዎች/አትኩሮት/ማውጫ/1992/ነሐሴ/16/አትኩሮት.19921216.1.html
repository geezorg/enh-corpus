<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ «ከእንግዲህ ትዕግስቴ ተሟጧል» በማለት ኤርትራን አስጠነቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ «ከእንግዲህ ትዕግስቴ ተሟጧል» በማለት ኤርትራን አስጠነቀቀች</h1>


<p>የኢትዮጵያ መንግሥት ውጭ ጉዳይ ሚ/ር ባወጣው መግለጫ ኤርትራ የሰላም ሂደቱን ለማደናቀፍ እየሞከረች ነው ሲል በመክሰስ ዓለም አቀፉ ማህበረሰብ በኤርትራ ላይ አስቸኳይ እርምጃ እንዲወስድ አሳስቧል። «ኢትዮጵያ ርምጃ ከመውሰድ የመቆጠቧ ትዕግስት እየተሟጠጠ ነው» በማለት ያስጠነቀቀው ይኸው መግለጫ «ሁኔታው በአፋጣኝ እልባት ካላገኘ ለሚከተለው መዘዝ ተጠያቂዋ ኤርትራ ነች» ሲል አሳስቧል።</p>

<p>«ኤርትራ በቅርቡ ከ100 ሺህ በላይ ኢትዮጵያውያንን ለህይወታቸው አጊ ብሀኦነ መንገድ ማለትም የተቀበሩ ፈንጂዎች ባሉበትና በክረምቱ ዝናብ ምክንያት በጎርፍ በተሞላው የመረብ ወንዝ እንዲያቋርጡ በማስገደድ ከሀገሯ አባራለች» ሲልም የውጭ ጉዳይ ሚ/ር ክስ አቅርቧል።</p>

<p>መግለጫው ኤርትራ በሺዎች የሚቆጠሩ ኢትዮጵያውያንን ለዓለም አቀፉ ቀይ መስቀል ሳታስታውቅ ኢሰብዓዊ የሆነ ድርጊት ፈፅማ ከአገሯ እንዲባረሩ ማድረጓ ሳያንስ በሴቶቹ ላይ የግዴታ ወሲብ በመፈፀም 30 ሺህ ኢትዮጵያውያንን ደግሞ ግፍና ጭካኔ በተሞላበት ሁኔታ ከባድ የጉልበት ስራ በማሰራት በተለያዩ ወታደራዊ ካምፕ አጉራ በማሰር ከፍተኛ የሰብዓዊ መብት ረገጣ በመፈፀም ላይ ትገኛለች» ብሏል። በሁለቱ አገሮች መካከል ስምምነት ከተደረሰው ወዲህ በግፍ ከታሰሩት 20 ሺህ የሚጠጉ ኢትዮጵውያን በኃይል ተገደው ከኤርትራ ተባረዋል ሲል የውጭ ጉዳይ ሚ/ር አስታውቋል።</p>

<p>የኤርትራ መንግሥት በበኩሉ ባወጣው መግለጫ «አብዛኛዎቹ ኢትዮጵያውያን በፈቃዳቸው ወደአገራቸው እየተመለሱ ነው ካለ በኋላ ወደ አገራቸው ከተመለሱ መሃል ጥቂት ኢትዮጵያውያን የመኖሪያ ፈቃዳቸው የጊዜ ገደብ በመቃጠሉ ምክንያት ተባረዋል» ሲል ኢትዮጵያ ካቀረበችው ክስ በከፊል ለማመን መገደዱን መረዳት ተችሏል።</p>

<p>በኤርትራ የዓለም አቀፉ ቀይ መስቀል ኮሚቴ ተባባሪ ልዑክ ሚ/ር ብሩስ ኦሪና ከጉዳዩ ጋር በተያያዘ በሰጡት መግለጫ «ከቀይ መስቀል ድንጋጌዎች ጋር የማይጣጣሙ የሰብዓዊ መብት አያያዞች በኢትዮጵያውያኑ ላይ ሲፈፀሙ ይታያሉ። የአያያዝ ጉድለቶቹ ከወዲሁ እንዲታረሙና የዜጎችን መሠረታዊ ፍላጎቶች ለማሟላት የኮሚቴው ተዋናይነት ተቀባይነት እንዲያገኝም ጥያቄ አቅርበናል ዜጎችን ከአገር የመሸኘት ስራ ላይ ሁለቱም መንግስታት ለኮሚቴው ቀና ትብብር ማሳየት አለባቸው» በማለት አሳስበዋል።</p>

<p>በሌላ በኩል የዓለም አቀፉ ቀይ መስቀል ኮሚቴ የአፍሪካ ክፍል ቃል አቀባይ የሆኑት ሚ/ር ሮናልድ ሴትለር እንዳስታወቁት በኤርትራ የማጎሪያ ካምፖች በብዙ ሺህ የሚቆጠሩ ኢትዮጵያውያን ታስረው ይገኛሉ» በማለት አረጋግጠዋል።</p>

<p>ባለፈው ሳምንት ከአስመራና ከከረን ተባረው ወደትግራይ የተሻገሩት ኢትዮጵያውያን እንደተናገሩትም ከሆነ ሻዕቢያ እየፈፀመ ያለው ተግባር ጦር ከማስመዘዝ በላይ ነው የሚል ስሜት እንደፈጠረባቸው ገልፀዋል። ሶስት ኢትዮጵያውያን ሴቶች ባለፈው ሳምንት ከአሥመራ ከተማ ተነስተው በሻዕቢያ ጦር ታግተው የግዳጅ ወሲብ ከተፈፀመባቸው በኋላ ሶስቱም ተገድለው አስክሬናቸው መረብ ወንዝ መገኘቱ በበርካታ ሰዎች ዘንድ ሐዘን መፍጠሩ ይታወቃል።</p>

<p>የኢትዮጵያ የውጭ ጉዳይ ሚ/ር ባወጣው ባለ 7 ነጥብ የማስጠንቀቂያ መግለጫ ላይ ለዓለም ማህበረሰብ መልዕክት ያስተላለፈ ሲሆን ከነጥቦቹ መካከልም ከአፍሪካ አንድነት ድርጅት፣ ከአውሮፓ ህብረትና ከተመድ የተወጣጣ አንድ ቡድን በአስቸኳይ ወደኤርትራ በመሄድ በየማጐሪያ ካምፖችና እስር ቤቶች ውስጥ ያለውን ሁኔታ እንዲመረምር የጦር ምርኮኞች ሁኔታንም እንዲመለከት የሚጠይቅ መሆኑን ለማወቅ ተችሏል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ነሐሴ 16 ቀን 1992</a></p>

</body>
</html>	
