<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከጦር ኃይሎች የሚጠበቀው ለጦርነት በቂ ዝግጅት አድርጎ መጠበቅ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ከጦር ኃይሎች የሚጠበቀው ለጦርነት በቂ ዝግጅት አድርጎ መጠበቅ ነው»</h1>


<p>«የሰላምና የልማት ፍላጎታችንን ለማሳካት ለጦርነት መዘጋጀት ይገባናል። ወደፊት ሊመጣ ከሚችለው ምናልብታዊ ጦርነት አስተማማኝ ምላሽ ለመስጠት በየወቅቱ ከሚመጡት የቴክኖሎጂ ለውጦች ጋር እኩል ሊራመድ የሚችል የሰው ኃይል ማፍራት ወሳኝ ነው» ሲሉ ጠ/ሚ መለስ ዜናዊ አስገነዘቡ።</p>

<p>ከዛሬ 4 ዓመት በፊት በደብረ ዘይት ከተማ የተቋቋመው የመከላከያ ኢንጂነርግን ኮሌጅ በርካታ የጦር ጄኔራሎች ከፍተኛ መኮንኖች ዲፕሎማቶች እንዲሁም ጥሪ የተደረገላቸው እንግዶች በተገኙበት ባለፈው ቅዳሜ ሲመረቅ ኮሌጁ በተለያዪ ሙያ ያሰለጠናቸው 79 ወታደራዊ ባለሙያዎችም በዕለቱ መመረቃቸውን ከስፍራው የደረሰን ዜና አመልክቷል።</p>

<p>ኮሌጁን መርቀው የከፈቱት ጠ/ሚ መለስ ዜናዊ ሲሆኑ ለ2 ዓመት ስልጠና ለወሰዱት 79 የመከላከያ ኢንጂነሪንግ ባለሙያዎች ደግሞ ማዕረግና ሽልማት የሰጡት ጠቅላይ ኤታማጆር ሹሙ ሌ/ጄ/ል ፃድቃን ገ/ተንሳይ መሆናቸው ታውቋል።</p>

<p>ጠ/ሚ መለስ በምረቃው ሥነ ሥርዓት ላይ ተገኝተው ባደረጉት ንግግር «እኛ ፍላጎታችን ሰላምና ልማት ነው። የሰላምና የልማት ፍላጎታችንን ለማሳካት ለጦርነት መዘጋጀት ይኖርብናል። ለጦርነት የምንዘጋጀው ላለፈው ጦርነት ሳይሆን ወደፊት ሊመጣ ለሚችለው ጦርነት ይሆናል። ወደፊት ሊመጣ የሚችለው ጦርነት ምንጊዜውም ቢሆን ከወቅቱ ቴክኖሎጂ ጋር ተያይዞ መቀያየሩ የማይቀር ነው። ስለሆነም የመከላከያ አቅማችንን ስናዘጋጅ በየወቅቱ ከሚመጡት የቴክኖሎጂ ለውጦች ጋር አብሮ ሊራመድ የሚችል የሰው ኃይል መፍጠርን በዋናነት የሚያስቀምጥ መሆን ይኖርበታል» በማለት አሳስበዋል። ጠ/ሚ መለስ በዩኒቨርስቲ ኮሌጅነት እውቅናን ያገኘው ይኼ ተቋም ወደፊት የመከላከያ ዩኒቨርስቲ እንዲሆን መንግስት ያላሰለሰ ጥረት ያደርጋል ሲሉ ማረጋገጣቸውን በስፍራው ተገኝቶ የነበረው የጋዜጣችን ሪፖርተር ዘግቧል።</p>

<p>ሌ/ጄ/ል ፃድቃን ገ/ተንሳይ በበኩላቸው ባሰሙት ንግግር ተቋሙ አያሌ እንቅፋቶችን አልፎ እዚህ ደረጃ ላይ ሊደርስ ችሏል ጠንካራ የመከላከያ ተቋም ለመመስረትም ታላቅ ድርሻ አለው ሲሉ ገልፀው በመቀጠልም ህዝባችን በመረጠው የሰላም የዲሞክራሲ የዕድገትና የልማት ጎዳና ያለአንዳች የውጭ ኃይል ተፅዕኖ እንዲጓዝና ከእንግዲህ በአገራችን ጦር እንዳይሰበቅ ከተፈለገ ከእኛ ከጦር ኃይሎች የሚጠበቀው ይህንን የሕዝባችንን ፍላጎትና ራዕይ ለማጨለም የሚጥር ማንኛውንም ኃይል ለመመከት ለጦርነት በቂ ዝግጅት አድርጎ መጠበቅ ነው። ይህ ዝግጅት ከአገራችን አጠቃላይ አቅም ጋር ተዛምዶ መሄድ ይገባዋል» ሲሉ ማስገንዝባቸውን ሥነ ሥርዓቱን የተከታተለው ሪፖርተራችን ዘግቧል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ነሐሴ 2 ቀን 1992</a></p>

</body>
</html>	
