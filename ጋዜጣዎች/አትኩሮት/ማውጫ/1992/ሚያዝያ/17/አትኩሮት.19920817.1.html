<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ ሪፈረንደም እንዲካሄድ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ ሪፈረንደም እንዲካሄድ ጠየቀ</h1>


<p>የኦሮሞ ነፃነት ግንባር ከገዢው ፓርቲ ኢህአዴግ ጋር በ2 አበይት ነጥቦች ለመወያየት መወሰኑን በውጭ አገሮች የግንባሩ የኢንፎርሜሽን ክፍል ኃላፊ አቶ ሌንጮ ባቲ ገለፁ። አቶ ሌንጮ ባቲ ይህንን ያስታወቁት ሚያዝያ14 ቀን 1992 ዓ/ም ከአሜሪካ ሬዲዮ ጋር ባደረጉት ቃለ ምልልስ ነው። ኦነግ ያቀረበው እቅድ አንደኛው የኦሮሞ ህዝብ የራሱን ዕድል በራሱ ለመወሰን ህዝበ ውሳኔ እንዲካሄድ የሚጠይቅ ሲሆን ሁለተኛ አማራጭ መሟላት በሚገባቸው ጉዳዮች ያለምንም ቅድመ ሁኔታ ከኢትዮጵያ መንግስት ጋር ለመነጋገር ዝግጁ መሆኑን ገልጿል።</p>

<p>በውጭ አገራት የኦነግ የኢንፎርሜሽን ክፍል ኃላፊ አቶ ሌንጮ ባቲ ድርጅቱ በኢትዮጵያ ያለውን ግጭት በተመለከተ መፍትሔ ሃሳብ ብሎ ስለቀረበላቸው ነጥቦች ከመዘርዘራቸው በፊት በአሁኑ ወቅት ኢትዮጵያ እንደቀድሞው የደርግ ስርዓት የጦርነት፣ የረሃብ፣ የበሽታና የሰብዓዊ መብቶች የሚረገጡባት አገር መሆኗ ከዓለም የተደበቀ አይደለም ብለዋል።</p>

<p>የኦሮሞ ነፃነት ግንባር በአገሪቱ ያለውን ችግር ለመፍታት ለረጅም ጊዜያት ሲታገል ቆይቷል። ኦነግ ከ1991 ዓ/ም አንስቶ በኢህአዴግ ከሽግግር መንግስት እንዲገለል ከተደረገበት ጊዜ ጀምሮ የትጥቅ ትግል ሲያካሂድ መቆየቱ ይታወቃል ብለዋል ኃላፊው።</p>

<p>አቶ ሌንጮ በማስከተልም ድርጅቱ የራሱንና የህዝቡን መብት ለማስከበር ወደትጥቅ ትግሉ ለመግባት የተገደደው የሰላም አማራጮቹ ስለጠፉ ነው ሲሉ ይገልፃሉ። ኃላፊው አያይዘውም ኦነግ በሰላም ለመታገል የተለያዩ ሃሳቦችን ሲያቀርብ ከኢህአዴግ መንግስትም ጋር ሶስተኛ ቡድኖች በተገኙበት የሰላም ንግግሮችን ሲያደርግ መቆየቱን አስታውሰዋል። የኦሮሞ ነፃነት ግንባር ብሔራዊ ም/ቤት በቅርቡ ባደረገው መደበኛ ጉባዔ በስፋት ተነጋግሮ የኦነግ የስራ አስኪያጅ ኮሚቴ የሰላም ሃሳብ እንዲያቀርብ በማዘዙ ከዚህ በፊት የኦነግ ማ/ኮሚቴ ተብሎ ይታወቅ የነበረው ም/ቤት ባዘዘው መሰረት ድርጅቱ የሰላም መፍትሔ ሊያቀርብ መቻሉን አቶ ሌንጮ ባቲ ጠቅሰዋል።</p>

<p>የአሜሪካ ሬዲዮ ጋዜጠኛ ወደ ሪፈረንደሙ ወይም ደግሞ ወደ ውሳኔ ሃሳብ እንደመለስና በምን መልኩ ነው የሚካሄደው? በማለት ለአቶ ሌንጮ ባቲ ጥያቄ አቅርባ ሲመልሱም «የሰላም አጀንዳችን ላይ እንዳስቀመጥነው በአምስት ዓመት ውስጥ እርቅ ወርዶ ይኼ እርቅ ከመንግስት ጋር ሊሆን ይችላል ወይንም ደግሞ ኢትዮጵያ ውስጥ ካሉት የፖለቲካ ድርጅቶች ጋር በማንደርገው መመካከርና ስምምነት ላይ ለ5 ዓመታት ለሚቋቋመው የሽግግር መንግስት ውስጥ ተካፍለን ነፃ የፖለቲካ ስርዓት አምጥተውን ህዝባችን ህዝቡ ውሳኔ እንዲሰጥ እንጠይቃለን» በማለት አብራርተዋል። በማስከተልም በኦነግ እምነት መሰረት መፍትሄ ብሎ የሚያየው የኦሮሞ ህዝብ ውሳኔውን እንዲሰጥ ነው። ወይንስ ደግሞ ኢትዮጵያ ውስጥ ካሉት ክልሎች ጋር አብሮ መሆን ወይንም ደግሞ ነፃነት የሚለው ነው ተብሎ ለተጠየቀው ጥያቄ ሲመልሱ ህዝቦች ለመፍትሔው አብረው ቁጭ ብለው ከተነጋገሩ አብረው ለመኖር ብዙ ዕድሎች አሉ። ግን ይኸ መሆኑ ቀርቶ ለብቻ ሥልጣን በመጠቅለል ሌሎችን በማግለል የሚደረገው የፖለቲካ ጨዋታ ህዝቦችን ማራራቅ ጦርነቶችን ማምጣት እንጂ ማቀራረብ አይሆንም። እስካሁን በኢትዮጵያ ውስጥ ያለው ስርዓትና በእኛ ላይ እየተደረገ ያለው ድርጊት የሚያቀራርበን ሆኖ አልተገኘም። ጎበና ዳጮ በምኒልክ ተከዳ፣ ገረሱ ዱኬ በኃይለሥላሴ ተከዳ፣ ኢህአዴግ ደግሞ እኛ በ1990 አብረን መስራት እንችላለን ብለን መጥተን የሽግግር መንግስት መስርተን ስንታገል ተከዳን፣ እንደገና ሐሰን ዓሊ ከኢህአዴግ ጋር ለስንት ዓመት እየሰራ የነበረ ተከዳ፣ ኦህዴዶች አሁን እየተከዱ እየታሰሩ ከም/ቤት ለቀው እየወጡ ናቸው እና ይህ ክህደት ይቁም ነው የምንለው ህብረት የሚመጣው ክህደት ሲቆም ነው በማለት አብራርተዋል።</p>

<p>የኦሮሚያ ክልል ትግራይ ድረስ ዘልቆ እንደሚገባ አቶ ሌንጮ በመግለፅ ይኼንን ሰፊ ክልል የኦሮሞ ህዝብ ነፃነት ግንባር ምን ያህል ይወክላል የሚል ጥያቄ ቀርቦላቸውም ኃላፊው ሲመልሱ «የእኛ አመራሮችና ተዋጊዎቻችን ከመላው ኦሮሚያ የመጡ ናቸው። ድርጅቱም ሲመሰረት የኦሮሞ ልጆች ከ11 ክ/ሐገር መጥተው ነው። እና እኛ ይኼን ህዝብ እንወክላለን ወይም አንወክልም የምለው ህዝባችንን ውስጥ እንድንቆምና እንድገኝ ህዝባችንን ይፈለገናል ወይም አይፈልገንም የሚል ውሳኔ እንዲሰጥ ነፃ የፖለቲካ መድረክ ይኑርና ከዚያ በኋላ መልስ ማግኘት ትችያለሽ» ብለዋል።</p>

<p>ለኢትዮጵያ አንድነት ቀደም ሲል ከነበሩ መንግስት ጋር ተሰልፈንና ታግለን መስዋዕትነትም ከፍለን በመጨረሻ ውርደትና ክህደት ደርሶብናል ያሉት አቶ ሌንጮ በተፈፀመብን ክህደት የራሳችንን መፍትሄ እንድንፈልግ ተገደናል ሲሉ የኦነግን አመሰራረት አመላክተዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሚያዝያ 17 ቀን 1992</a></p>

</body>
</html>	
