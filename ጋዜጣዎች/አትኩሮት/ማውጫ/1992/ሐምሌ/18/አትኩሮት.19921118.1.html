<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ክልል በርካታ ሕዝብ በግፍ መታሰሩ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብ ክልል በርካታ ሕዝብ በግፍ መታሰሩ ተገለጠ</h1>


<p>በአማራጭ ኃይሎችና በደቡብ ህብረት ተመራጮችና ደጋፊዎች ላይ የገዢው ፓርቲ ካድሬዎች ከፍተኛ በደል እየፈፀሙ ነው ሲሉ ዶ/ር በየነ ጴጥሮስ ውንጀላ አሰሙ።</p>

<p>ግንቦት 6 ቀንና ሰኔ 18 ቀን 1992 ዓ/ም በተደረገው ምርጫ ለፌዴራሉ ፓርላማ ዘጠኝ ለደቡብ ክልል ም/ቤት 25 ወንበር ያገኙት የአማራጭ ኃይሎች ም/ቤትና ደቡብ ህብረት ባለፈው ሀሙስ በተጠሪዎቻቸው አማካይነት በሰጡት የጋራ መግለጫ በደጋፊዎቻቸውና በመራጮቻቸው ላይ የተለያዩ በደሎች እየተፈፀመ መሆኑን በምሬት ገልፀዋል።</p>

<p>ዶ/ር በየነ ጴጥሮስ ለጋዜጠኞች በሰጡት መግለጫ ላይ ላለፉት 27 ዓመታት ካለማዳበሪያ እህል መስጠት ያልለመደው መሬት ማዳበሪያ እየተከለከለ ነው። በምግብ እጥረት ለተጐዱ የአካባቢው አርሶ አደሮች የሚላከው የእርዳታ እህል ደጋፊና ተቃዋሚ እየተባለ የፖለቲካ ስራ እየተሰራበት እንው። በብዙ መቶዎች የሚቆጠሩ አርሶ አደሮች ለእስር ተዳርገዋል። በግፍ መታሰራቸውም ሳያንስ ዘመድ እንዳይጠቃቸውና ስንቅ እንዳይደርሳቸው ተደርጓል በማለት ተናግረዋል ዶ/ር በየነ ጴጥሮስ አያይዘውም የመንግሥት ሰራተኞች ከስራ ገበታቸው እየተባረሩ ነው። መምህራንም ከክረምት ኮርስ ታግደዋል የፖለቲካ ድርጅቱ ጽ/ቤቶችም እየተዘጉ ነው። በማለት የክልሉ ካድሬዎችና ባለሥልጣናት በህብረቱ አባላትና ደጋፊዎች ላይ እየፈፀሙ ናቸው ያሏቸውን በደሎች ይፋ አድርገዋል።</p>

<p>በደቡብ ክልል የሚገኘው ሕዝብ በክልሉ ሹማምንት የሚፈፀምበትን ከፍተኛ በደልና የተለያዩ ጫናዎች ከመቋቋም አልፎ የህይወት መስዋዕትነት በመክፈል ለአማራጭ ኃይሎች ም/ቤትና ለደቡብ ህብረት ድጋፋቸው በመግለፃቸው ብቻ የበቀል እርምጃ እየተወሰደባቸው ይገኛሉ። በማለት ዶ/ር በየነ ጴጥሮስ ገልፀዋል። በጌዲኦ፣ በኮንሶና ሀዲያ በህዝቡ ላይ የሚፈፀመው የኃይል እርምጃ እየጠነከረ ነው የሚሉት የፖለቲካ ፓርቲ ተጠሪዎች በህዝቡ ላይ ለሚፈፀመው ግፍ ሁሉ የክልሉ ባለሥልጣናትና ካድሬዎች ተጠያቂ ናቸው ብለዋል። የማዕከላዊ መንግሥትም በህዝቡ ላይ የተፈፀመ ያለውን ግፍ የማስቆም ኃላፊነት እንዳለበት የደቡብና የአማራጭ ኃይሎች ም/ቤት ተጠሪዎች አስገንዝበዋል። የአካባቢው ባለሥልጣናትና ካድሬዎች በህዝቡ ላይ የሚፈፅሙትን ከፍተኛ በደል ለማስቆምና ችግሩን ለመቅረፍ የሞከረ መንግሥታዊ አካል የለም በማለትም የፖለቲካ ፓርቲዎቹ ኃላፊዎች ማዕከላዊ መንግሥቱን ሸንቁጠዋል።</p>

<p>ዶ/ር በየነ «የአካባቢው ካድሬዎችና ሹማምንት በህዝቡ ላይ የሚፈፅሙት በደል አንሷቸው የመንግስትንና የህዝቡን ንብረት እየተከፋፈሉ ናቸው። በተደረገውም ምርጫ እኛ ተሸንፈናል ብለውም የግጦሽ መሬት ተከፋፍለዋል በማለትም የደቡብ ክልል ካድሬዎችና ሹማምንት መንግስትንም ጭምር «እየዘረፉ ናቸው» ሲሉ አመልክተዋል። አያይዘውም በክልሉ እየተፈፀመ ያለው በደል ሁለት ጥያቄዎችን እንድናነሳ አስገድዶናል በማለት ገልፀው ከምርጫው በፊትም ሆነ በኋላ ለተፈፀሙ ወንጀሎች እርምጃ የሚወስድ አካል አለ ወይ? በምርጫው ተወዳደው የተሸነፉ የኢህአዴግ ባለሥልጣናት ስልጣኑን ለማስረከብ ዝግጁ ናቸው ወይ? የሚል ጥያቄ በማንሳት ሁኔታው አሳሳቢ መሆኑን አስታውቀዋል።</p>

<p>የደቡብ ህብረት ተጠሪ አቶ ደምሴ ፃራ በበኩላቸው በሰጡት መግለጫ በክልሉ ከሕግ ውጪ የሚፈፀሙ ተግባራት መበራከታቸውን ጠቅሰው «ይህ ዓይነቱ ህገ ወጥ እንቅስቃሴ ለህግና ስርዓት ክብርና ታዛዥ አለመሆንን ነው የሚያመላክተው። ሁኔታው በዚህ መልኩ ከቀጠለ ስርዓት አልበኝነት ያነግሳል። ከዚያም አልፎ መንግስታዊ መዋቅሮችን ሊፈታተን ይችላል» ሲሉ ያደረባቸውን ስጋት ገልፀዋል።</p>

<p>ከምርጫው በፊት በደቡብ ክልል የሚንቀሳቀሱ የተቃዋሚ ድርጅት ደጋፍዊኦች «የመንግስታዊ መዋቅሮችን አፍርሰዋል፣ መሬት በፍቃዳቸው አከፋፍለዋል፣ ግብር እንዳትከፍሉ በማለቅ ቅስቀሳ አድርገዋል» የሚል ክስ መቅረቡን በተመለከተ ዶ/ር በየነ በሰጡት ምላሽም «በክልሉ ስልጣን ላይ የሚገኘው ፓርቲ የሰነዘረው ውንጀላ ከእውነት የራቀ ነው። ይህንንም ምርጫ ቦርድ ራሱ ውንጀላው ከእውነት የራቀ መሆኑን አረጋግጧል» በማለት ክሱን አስተብለዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሐምሌ 18 ቀን 1992</a></p>

</body>
</html>	
