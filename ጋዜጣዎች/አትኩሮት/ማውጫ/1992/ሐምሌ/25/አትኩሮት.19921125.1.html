<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በኤርትራ የሰላም አስከባሪው ኃይል ቢሮ ተከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያና በኤርትራ የሰላም አስከባሪው ኃይል ቢሮ ተከፈተ</h1>


<p>በተባበሩት መንግስታት ድርጅት የሰላም አስከባሪ ጦር አሰማሪ መ/ቤት ባለፈው ረቡዕ በአ/አ የጉዳይ አስፈፃሚ ቢሮ መክፈቱ ታውቋል። የቢሮው ዓላማ ሁለቱ በአገሮች መካከል የተፈረመው ስምምነት እንዲሰምርና የሰላም አስከባሪው ኃይል የሚገባበትን ሁኔታ ለማመቻቸት እንደሆነም ለማወቅ ተችሏል። ሚ/ር ኮፊ አናን ለፀጥታው ም/ቤት ባለፈው ሳምንት ባቀረቡት ሪፖርት መሰረት የተመድ ፀጥታው ም/ቤት 100 አባላት የሚገኙበት የፀጥታው ኃይል የሚሰፍሩበትን አካባቢ የሚያጠና ተመልካች አስመራና አዲስ አበባ እንዲላክ ወስኗል። የፀጥታው ም/ቤት ባስተላለፈው ውሳኔ መሰረት ሁለቱም አገሮች ለተመልካቹ ቡድን ትብብር፣ እርዳታና ጥበቃ እንዲሰጡ አሳስቧል። የፈንጂ ጠረጋውም በተቀላጠፈ ሁኔታ እንዲከናወንም ም/ቤቱ ጠይቋል። ልዑኩ ከአንድ ወር በኋላ አ/አበባና አስመራ ይገባል ተብሎ ይጠበቃል።</p>

<p>የሰላም አስከባሪው ኃይል የጉዳይ አስፈፃሚ ቢሮ በአካባቢው እንዲቆይም ተወስኗል። ከጽ/ቤቱ መከፈት በፊት በአውስትራሊያዊው ጄ/ል ቲሞቲ ፎርድ የሚመራ የቅድመ ሁኔታ አጥኚ ቡድን ወደኢትዮጵያና ኤርትራ መላኩ ይታወሳል። የተመድ የጉዳይ አስፈፃሚ ቢሮ ቅዳሜ ዕለት በአሥመራ ጽ/ቤቱን መክፈቱ ታውቋል። በኢትዮጵያና በኤርትራ መካከል የተፈረመውን የሰላም ውል ተግባራዊነት ለመከታተል የሚችል የታዛቢ ቡድን በቅርቡ ወደሁለቱም አገራት የሚላክ መሆኑን የአአድ ቅዳሜ ዕለት ማስታወቁን አብሮ የደረሰን ዜና ገልጿል።</p>

<p>የአአድ ታዛቢውን ቡድን ለመላክ የወሰነው 16 አባላት የሚገኙበት የድርጅቱ የግጭት ተከላካይና አስወጋጅ ኮሚቴ ዓርብ ዕለት ባደረገው ስብሰባ መሆኑም ተገልጿል። የአአድ የተጣለበትን ኃላፊነት በብቃት እንዲወጣ አስፈላጊውን መሰናዶ እንዲያጠናቅቅ የድርጅቱን ዋና ፀሐፊ ሚ/ር ሳሊም አህመድ ሳሊምን ጠይቋል።</p>

<p>በሰላም አስከባሪ ኃይል ውስጥ የሚሰለፉት ኃይሎችና አገሮች ከየትኛው እንደሆነና ብዛታቸውም ምን ያህል እንደሆነ እስካሁን አልተገለፀም። ሆኖም በሚቀጥሉት ሳምንታት የተመድ የፀጥታ ም/ቤት በድርጅቱ በኩል የሚመድባቸውን ታዛቢዎች ቁጥርና ጥንቅር ይፋ ያደርጋል ተብሎ ይጠበቃል።</p>

<p>በተመሳሳይ ዜና ኢትዮጵያና ኤርትራ በቅርቡ የተፈራረሙትን የተኩስ አቁም ስምምነት ውል ተግባራዊነቱን የሚከታተለውና በሁለቱ አገሮች ጽ/ቤት የተቋቋመው አገናኝ ጽ/ቤት የበላይ ኃላፊዎች አስመራና አ/አበባ ገብተዋል። የተመድ የሰየማቸው በሁለቱ አገራት ውስጥ የሚገኙ ጽ/ቤት ኃላፊዎች ስለወደፊቱ ስራቸው ከኢትዮ ኤርትራ ባለሥልጣናት ጋር እንደሚነጋገሩ ታውቋል። አ/አ የተቋቋመው አገናኝ ጽ/ቤት ኃላፊ ኮ/ል ጂንካ ብላኚን የኢትዮጵያን ባለሥልጣናትና የአአድ ተወካዮችን ያነጋግራሉ። የአሥመራው ጽ/ቤት ኃላፊ የሆኑት ኮ/ል ፍሬድሪክ ሆሊላንድም በፊናቸው የሻዕቢያን ባለሥልጣናት እንደሚያነጋግሩ ታውቋል።</p>

<p>በሁለቱም አገራት የተቋቋመው የአገናኝ ጽ/ቤት ተጠሪዎች ብዛት ከተመድ 5፣ ከአአድ 3 ሆኖ እንደሚዋቀር ለመገመት ተችሏል። የቡድኑ መሪዎች ተልዕኮም ይህንኑ ለማመቻቸት ነው ተብሏል። አ/አ የሚገኙት የቡድን መሪው ባለፈው ዓርብ የአአድ ኃላፊዎችን አነጋግሯል። ሠላም አስከባሪው ኃይል በአስቸኳይ እንዲሰማራ የኢትዮጵያ ሠራዊትም የኤርትራን ግዛት ለቆ እንዲወጣ ሻዕቢያ ተደጋጋሚ ጥያቄ በማቅረብ ላይ ይገኛል። </p>

<p>ይህ በእንዲህ እንዳለ በኢትዮ ኤርትራ የድንበር ውዝግብ የመፍትሔ ሀሳብ መሰረት በሁለቱ አገሮች ድንበር ላይ የሚሰፍረው የተመድ ኃይል ውስጥ የአፍሪካ አንድነት ድርጅት የራሱን ተዋፅዖ የሚያካትት መሆኑን አስታወቀ። የድርጅቱን ዋና ፀሐፊ ዶ/ር ሳሊም አህመድ ሳሊምን የጠቀሰው የቻናል አፍሪካ ሬዲዮ እሁድ ዕለት ባቀረበው የዜና ዘገባው እንዳቀረበው ከሆነ የአፍሪካ አንድነት ድርጅት በሁለቱ አገሮች ድንበር አካባቢ በሚሰማራው የሰላም አስከባሪ ኃይል ውስጥ የአፍሪካ ተዋፅዖ መኖሩ ድርጅቱ የአህጉሩን ግጭቶች ለማስወገድ ያለውን ሚና ያጎላዋል ሲል አስታውቋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሐምሌ 25 ቀን 1992</a></p>

</body>
</html>	
