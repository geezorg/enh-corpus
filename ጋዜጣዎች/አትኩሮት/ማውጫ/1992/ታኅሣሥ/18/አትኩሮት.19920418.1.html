<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፒያሳ አካባቢ በደረሰው ቃጠሎ ከ18 ሚሊዮን ብር በላይ ንብረት ወደመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፒያሳ አካባቢ በደረሰው ቃጠሎ ከ18 ሚሊዮን ብር በላይ ንብረት ወደመ</h1>


<p>በርዕሰ መዲናይቱ አዲስ አበባ ታሕሳስ 16 ቀን 1992 ዓ/ም ፒያሣ አካባቢ በወረዳ 2 ቀበሌ 12 በሚገኙ የንግድ መደብሮችና መኖሪያ ቤቶች ላይ በደረሰው የእሳት ቃጠሎ በርካታ ሚሊዮን ብር የሚገመት ንብረት መውደሙን የጋዜጣው ሪፖርተሮች ዘገባ አስረድቷል።</p>

<p>ፒያሣ አካባቢ ከአርቲስት መሀሙድ አህመድ ሙዚቃ ቤት ወረድ ብለው በሚገኙ የንግድና መኖሪያ ቤቶች ላይ ከትናንት በስቲያ ከቀኑ 8:10 አካባቢ የተነሳው ቃጠሎ በርካታ ቤትና ንብረት ከጥቅም ውጪ አድርጎ ከ4 ሰዓት ቆይታ በኋላ በቁጥጥር ስር ሊውል ችሏል።</p>

<p>ይህ ታሕሳስ 16 ቀን 1992 ዓ/ም ለተነሣው የእሣት አደጋ በአካባቢው የሚገኙት የእንጨት ሥራ ድርጅቶች ጣውላዎች ኬሚካሎች ለቃጠሎው መስፋፋት ምክንያት ሆነዋል። በእሣት አደጋ ሰራተኞች ላይም ቅሬታ ተደምጧል።</p>

<p>የአደጋው ሰለባ ከሆኑት መካከል አንድ ስማቸውን ለደህንነታቸው ሲሉ የደበቁ ነጋዴ ለሪፖርተራችን እንደነገሩት «ቃጠሎው በተነሳበት ወቅት ለእሣት አደጋ ጣቢያ ሰራተኞች በስልክ የድረሱልን ጥሪ አሰምተናል። ሆኖም እንደተለመደው ዘግይተው ቢመጡም እሣቱን ለመከላከልና ለማጥፋት ያደረጉት ሙከራ አስገራሚም አሳዛኝም ነው» ካሉ በኋላ «እሳቱ እንዳይዛመት እሳቱ ከተቀሰቀሰበት አካባቢ በሚገናኙ የመኖሪያና የንግድ ቤቶች ላይ የኬሚካል ውሃን መርጨት ሲገባቸው ወደተንቦገበው እሣት ነበር ሲረጩ የነበረው። በዚህም ሳቢያ አደጋውን ከመቆጣጠር ይልቅ ሊያባብሱት ችለዋል» በማለት የእሣት አደጋ ሰራተኞችን አማረዋል። በአደጋውም ከግማሽ ሚሊዮን ብር በላይ የሚገመት ንብረት እንደወደመባቸው እኝሁ አዛውንት ነጋዴ ለሪፖርተራችን ገልፀዋል።</p>

<p>በስፍራው በሚገኙ ሌሎች የንግድ መደብሮች ላይ ዘረፋ እንዳይፈፀም ከፍተኛ ጥበቃ መደረጉ ታውቋል። ይሁንና ከትናንት በስቲያ ሌቦች ዘረፋ መፈፀማቸውን በወቅቱ ነበርን ያሉ የዓይን ምስክሮች ሲናገሩ እንደነበርም ተሰምቷል።</p>

<p>ዘግይቶ በደረሰን ዜና መሠረት ፒያሳ አካባቢ በደረሰው የእሣት ቃጠሎ እስካሁን ከ18 ሚሊዮን ብር በላይ የሚገመት ንብረት መውደሙን ለማወቅ ተችሏል። የእሣት አደጋ ማጥፊያና መከላከያ ብርጌድ አዛዥ ትናትና በሰጡት መግለጫ በደረሰው ቃጠሎ 17 ቤቶች ከነሙሉ ንብረታቸው እንደወደሙ በመግለፅ በሰባት ቤቶች መለስተኛ አደጋ ደርሷል ብለዋል።</p>

<p>በእሣቱ ጋይተው ከወደሙ ቤቶች ውስጥ 9ኙ የንግድ ቤቶች ሲሆን ቀሪዎቹ መኖሪያ ቤቶች እንደሆኑ አዛዡ በመግለፅ ቃጠሎው በሰው ላይ የሞት አደጋ ባያደርስም በሶስት የእሣት አደጋ መከላከያና ማጥፊያ ብርጌድ ሰራተኞች ላይ የመቁሰል አደጋ ማድረሱን አስታውቋል። አዛዡ የአደጋው መንስኤ ከአንድ ቤት በጥንቃቄ ጉድለት የተነሣ እሣት ነው በማለት አጭር መግለጫቸውን ቋጭተዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ታሕሣስ 18 ቀን 1992</a></p>

</body>
</html>	
