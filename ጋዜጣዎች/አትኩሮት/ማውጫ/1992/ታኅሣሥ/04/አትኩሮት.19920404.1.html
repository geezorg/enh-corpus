<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮ/ል መንግሥቱ እሁድ ዕለት ከዚምባቡዌ መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኮ/ል መንግሥቱ እሁድ ዕለት ከዚምባቡዌ መግለጫ ሰጡ</h1>


<p>የቀድሞው የኢትዮጵያ ፕ/ት ኮ/ል መንግሥቱ ኃ/ማርያም ታህሳስ 2 ቀን 1992 ዓ/ም ከዚምባቡዌ መኖሪያ ቤታቸው ለአሜሪካ ሬዲዮ ለእንግሊዘኛው ክፍል በስልክ በሰጡት መግለጫ «የአገሪቱን አንድነት በሃይማኖትና በጎሳ ያፈራረሱ ሽፍቶችን ዓይን ለማየት ህሊናዬ አይፈቅድልኝም» ሲሉ ገለፁ።</p>

<p>ኮ/ል መንግሥቱ በጆሃንስበርግ ከተማ ከምትገኘው የቪ.ኦ.ኤ ሪፖርተር ፊሊያ ሮበርትሰን ጋር ከትናንት በስቲያ ያደረጉት ቃለ ምልልስ እንደሚከተለው ቀርቧል፦</p>


<dl> 
<dt class="underline">ቪኦኤ፦</dt>
 <dd><p>በኢትዮጵያ ለፍርድ የሚፈለጉት በምን ወንጀል ነው?</p></dd>
 <dt class="underline">መንግሥቱ፦</dt> 
 <dd><p>ምናልባትም እኔን ልታምኚን አትችይም። ወይም እኔን በአሁኑ ሰዓት በማድመጥ ላይ ያሉት የምናገረው ትክክል ላይመስላቸው ይችላል። ምክንያቱም በአሁኑ ጊዜ ተደማጭነት የሚኖራቸው መሳሪያ የታጠቀና የፖለቲካ ስልጣን ያላቸው እንጂ እኔና እኔን የመሳሰሉ ግለሰቦች አይደሉም። እኔን የወነጀለኝ አ/አበባን የተቆጣጠረው ወያኔ እንደሚያወራው ሳይሆን እውነታው ሌላ ነው። እኔ ለስልጣን የበቃሁት በሚሊተሪ ካውንስል (በደርግ) በሙሉ ድምፅ ተመርጬ ነው። በራሴ አነሳሽነት ስልጣን እንዳልያዝኩ ይታወቅልኝ። ወታደራዊ ካውንስሉን (ደርግን) በመምራት ላይ እያለሁም ምንም ዓይነት ደም መፋሰስ እንዳይኖር የተቻለኝን ሁሉ ጥረት አድርጌያለሁ። ለብዙ ሺህ ዓመታት ተንሰራፍቶ የቆየውን ንጉሳዊ አገዛዝ የአንዲትም ጥይት ድምፅ ሳይሰማና የደም መፋሰስ ሳይኖር ለማስወገድ መቻላችን ምናልባትም ከአፍሪካ ብቸኛው ሳያደርገን አይቀርም። ከዚህ በኋላ ግን የማንመኘውና የማንፈልገውን የደም መፋሰስ እንድናይ ያስገደዱን ኃይሎች አስቆጠቆጡ። የሶማሊያ ወራሪ ኃይል፣ የሰሜን ተገንጣዮችና ሌሎች ትናንትሽ ጎሰኞች እንዲሁም አብዮት ቀልባሾች ብቅ ብቅ በማለታቸው አገሪቱ በየአቅጣጫው ከፍተኛ አደጋ ላይ ወደቀች። እነዚህን ወራሪ ገንጣይና የአገር አንድነትን ለማጥፋት የቆሙ ኃይሎችን ለመቋቋም ወታደራዊ አስተዳደር ደርግ የአገሪቱን ሕዝብ ድጋፍ ማግኘት ነበረበት። ስለዚህ ሕዝቡ ለአንዲ ኢትዮጵያ አንድነትና ሉዓላዊነት ደሙን አፍስሷል። ይህንን ታሪካዊ ክስተት ለመካድ አልከጅልም በብዙ ሺህ የሚቆጠሩ ኢትዮጵያውያን ደም ፈስሷል። ነገር ግን የአሁኑ የወያኔ ባለሥልጣኖች በሚያወሩት መልኩ ያ ሁሉ ሕይወት በማለፉ እኔ ወንጀለኛ ልሆን አልችልም። እኔ በራሴ አነሳሽነት ያጠፋሁት ሕይወትም የለም። በወቅቱ የነበረው መሰረታዊ የአብዮት ለውጥ የፈጠረው አደጋ ነው። ከእኔም ሆነ ከምመራው አስተዳደር ደርግ ቁጥጥር ውጪ በሆነ መንገድ የጠፋ ሕይወት ነው።</p></dd>
</dl>

<dl> 
 <dt class="underline">ቪኦኤ፦</dt>
 <dd><p>እርስዎ ጥፋተኛ ካልሆኑ ታዲያ ለምን ወደ ኢትዮጵያ ተመልሰው ከቀረበብዎ ወንጀል ራስዎን ነፃ አያደርጉም?</p></dd>
 <dt class="underline">መንግሥቱ፦</dt> 
 <dd><p>በጣም አነስተኛ የሆኑ የትግራይ ብሔረሰቦች ስልጣን ወደያዙባት አገሬ እንዴት አድርጌ ልመለስ እችላለሁ? በጠመንጃ አፈሙዝ ዋና ከተማዋን የተቆጣጠሩና የአገሪቱን አንድነት በሃይማኖትና በጎሳ ያፈራረሱ ሽፍቶችን ዓይን ለማየት ሕሊናዬ አይፈቅድልኝም። ሌላው ቀርቶ በወያኔ ፍርድ ቤት ልቀርብ ቀርቶ በአ/አበባ ያለውን መንግስት አላውቀውም።</p></dd>
</dl>

<dl> 
 <dt class="underline">ቪኦኤ፦</dt>
 <dd><p>በአ/አበባ በሚገኘው ፍርድ ቤት ለመቅረብ ካልፈለጉ ኢትዮጵያውያን ባልሆኑ ዳኞች የተዋቀረ ኢንተርናሽናል የፍርድ ሂደት ቢደረግ ይቀበሉታል?</p></dd>
 <dt class="underline">መንግሥቱ፦</dt> 
 <dd><p>በምኖርባት በዚህች ዓለም ከማንኛውም ወገን ያልወገነ ዓለም አቀፍ ችሎት ይኖራል ብለሽ ታምኛለሽ? በዓለም ላይ ያሉ ማናቸውም ኢንተርናሽናል ተቋሞች ወገናዊነት የሚታይባቸው ናቸው። ከወገናዊነት ነፃ የሆኑና ሚዛናዊነትን የያዙ ተቋሞች ይኖራሉ ብዬ ስለማልገምት ራሴን ከተወነጀልኩበት ጉዳይ ነፃ ለማድረግ ችግር ፈጥሮብኛል።</p></dd>
</dl>

<p>በማለት የቀድሞው የኢትዮጵያ ፕሬዝዳንት ኮ/ል መንግስቱ ኃ/ማርያም ከትናንት በስቲያ ምሽት ከአሜሪካ ሬዲዮ የእንግሊዘኛ ፕሮግራም ጋዜጠኛ ጋር ያደረጉትን ቃለ ምልልስ ቋጭተዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ታህሣስ 4 ቀን 1992</a></p>

</body>
</html>	
