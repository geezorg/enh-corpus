<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከፍተኛ ቁጥር ያለው ሠራዊት ወደ ግንባር በመንቀሳቀስ ላይ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ከፍተኛ ቁጥር ያለው ሠራዊት ወደ ግንባር በመንቀሳቀስ ላይ ነው»</h1>

<p class="align-right">ፓትሪክ ጊልክስ</p> 


<p>እንግሊዛዊው የቀድሞ ጋዜጠኛና የምስራቅ አፍሪካ ፖለቲካ ጉዳዮች ኤክስፐርት ትናንት ምሽት ከቢቢሲ ሬድዮ ጋር ባደረገው ቃለ ምልልስ ጠ/ሚ/ር መለስ ዜናዊን አግኝቶ እንዳነጋገራቸው በመግለፅ ኢትዮጵያ ችግሩ በሰላም እንዲፈታ ፍላጎት እንዳላት አረጋግጧል።</p>

<p>ፓትሪክ ጊልክስ ከቢቢሲ ሬድዮ ጋር ትናንት ምሽት ባደረገው ቃለ ምልልስ ላይ ጦርነቱ የሚቀጥል ይመስልሃል ተብሎ ለተጠየቀው ጥያቄ «በእርግጠኝነት ጦርነቱ በሚቀጥሉት ጥቂት ሳምንታት እንደገና ይቀሰቀሳል። የአ/አ ነዋሪዎች ባለፉት ሁለት ወራት ጦርነቱ ጋብ ብሎ የቆየው ወቅቱ የኃይለኛ ዝናብ ወራት ስለሆነ ብቻ መሆኑን ያምናሉ። እኔም በአ/አበባ ባሳለፍኩባቸው ቀናቶች ይህንን ለማረጋገጥ ችያለሁ። የኤርትራ መንግስት በኃይል ከያዘው ክልል ተጠራርጎ የሚወጣው ጦርነቱ ከተካሄደ ብቻ መሆኑን ኢትዮጵያውያኖች በልበ ሙሉነት ሲናገሩ አድምጫለሁ» ብሏል።</p>

<p>ጠያቂው «የኢትዮጵያ ጦር ይህንን ዓላማውን ለማሳካት ምን ያህል ዝግጁ ነው?» ላለውም «ወደ ግንባር ሄጄ እንደተመለከትኩት ባለፈው ሰኔ ወር ከተደረገው ጦርነት በኋላ የኢትዮጵያ ጦር እንደገና በመደራጀት በከፍተኛ ዝግጅት ላይ ይገኛል። ከፍተኛ ቁጥር ያለው ሠራዊትም ወደ ግንባር በመንቀሳቀስ ላይ ነው» ሲል ምስክርነቱን ሰጥቷል።</p>

<p>ኢትዮጵያ ግጭቱን በሰላም ለመፍታት ስላላት አቋምም ሲጠየቅ «በአ/አ ቆይታዬ ጠ/ሚ/ር መለስ ዜናዊን ጨምሮ በርካታ የኢትዮጵያ መንግሥት ባለሥልጣኖችን በዚህ ጉዳይ ላይ አወያይቻለሁ። ከውይይቱ እንደተረዳሁት ጦርነቱ በሰላማዊ መንገድ እንዲፈታ የኢትዮጵያ መንግስት ሙሉ ለሙሉ ፍላጎት አለው። የኢትዮጵያ ባለሥልጣኖች በአአድ የቀረበው የሰላም ዕቅድ ላይ የሰፈሩት አንዳንድ ነጥቦች እንዲብራሩላቸው ላቀረቡት ጥያቄ ተገቢውን ምላሽ አጥተዋል። አወዛጋቢዎቹን ክልሎች በወረራ እንደተያዘባቸው ኢትዮጵያውያኑ ስለሚያምኑ የአአድን እቅድ ካለበቂ ማብራሪያ ለመቀበል አልፈለጉም። ምክንያቱም ለወራሪው የኤርትራ መንግስት የገባውን ቃል በተግባር ይፈፅማል የሚል እምነት የላቸውም። እምነት ያሳጣቸው ዋነኛው ምክንያት ደግሞ ኢንተርናሽናል ድርጅቶች የኤርትራን ወራሪነት ሙሉ ለሙሉ አለመቀበላቸው ነው።» ሲል አስተያየቱን ሰጥቷል።</p>

<p>ጠያቂው ፓትሪክ ጊልክስን የኤርትራን ወራሪነት እንዴት እንዳረጋገጠ ሲጠይቀውም «የኤርትራ መንግሥት ባለፉት አምስት ዓመታት በክልሉ ከሚገኙ ስድስት አገሮች ጋር ጦርነት ከፍቷል። ለነዚህ ጦርነቶች መቀስቀስ ምክንያት የሆነው የኤርትራ ጦር ወራሪ ነው። ከዚህ በተጨማሪ የኢትዮጵያ መንግስት ተቃዋሚዎችን ለመርዳት ሠራዊቷን ወደ ሱማሊያ በመላክ ቅድሚያ የያዘችው ኤርትራ ናት። ከእነዚህ መረጃዎች በመነሳትና በኢትዮ ኤርትራ ድንበር ለበርካታ ጊዜ ሄጄ እንደተረዳሁት የኤርትራ መንግስት ለጦርነቱ መቀስቀስ ለሆነው ወረራ ቅድሚያውን ይዟል» ሲል አብራርቷል።</p>

<p>የኢትዮጵያ ሠራዊት በሶማሊያ መገኘቱን ወራሪ አያሰኘውም ወይ? ሲባልም «በሶማሊያ የሚገኘው የኢትዮጵያ ጦር ዋነኛ ዓላማ ከኤርትራ ሠራዊት ምኞት ጋር የተለያየ ነው። የኢትዮጵያ መንግስት ሠራዊቱ ወደ ሱማሊያ እንዲገባ ያደረገው በደቡብ ምዕራብ ሱማሊያ የሚገኙ እንደ አል-ኢትሃድ ያሉ ተቃዋሚ ኃይሎች የሁለቱ አገሮች ድንበርን ጥሰው በምስራቅ ኢትዮጵያ ኦጋዴን ከመድረሳቸው በፊት እዛው ሶማሊያ ውስጥ የመቆጣጠርና የመደምሰስ ዓላማን ይዞ ነው» ብሏል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት መስከረም 24 ቀን 1992</a></p>

</body>
</html>	
