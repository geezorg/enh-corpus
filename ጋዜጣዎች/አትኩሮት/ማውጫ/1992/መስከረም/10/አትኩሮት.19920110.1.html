<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእነ ዶክተር በየነ ጴጥሮስ ልዑክ የጀርመኑን ጉባዔ ረግጦ መውጣቱ ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእነ ዶክተር በየነ ጴጥሮስ ልዑክ የጀርመኑን ጉባዔ ረግጦ መውጣቱ ታወቀ</h2>


<p>የኢትዮጵያ መንግስት ተቃዋሚ ኃይሎች በጀርመን ፍራንክፈርት ከተማ በሚያካሄዱት ስብሰባ ግጭት መፈጠሩ ተዘገበ።</p>

<p>ዓርብ ዕለት እ.ኤ.አ መስከረም 17 ቀን 1999 እኩለ ቀን ላይ ይጀመራል ተብሎ ተገምቶ የነበረው ጉባዔ በአየር ሁኔታ መታወክ፣ በአንዳንድ አገሮች የአየር በረራ መሰረዝ ምክንያት ዘግይቶ ለማካሄድ ግድ ሆኗል። በተጨማሪም በኢትዮጵያ ከሚንቀሳቀሱ ሶስት የኢተፖድህ አባል የፖለቲካ ድርጅቶች መሀል በሁለቱም ልዑካን የአወካከል ስህተት አለ የሚል አዲስ ክስተት በመፈጠሩ ጉባዔው በሰዓቱ እንዳይጀመር መሰናክል ሆኖ ታይቷል።</p>

<p>ውዝግቡን ለመግታት ዓርብ ከሰዓት በፊት የኢተፖድህ ሴክቴሪያት በጋራ ሁለቱንም ወገኖች አነጋግሮ ስምምነት ከተደረሰ በኋላ በዕለቱ ከቀኑ 11:00 ላይ ጉባዔው ሥራውን ለመጀመር ሲሰናዳ የደቡብ ሕዝቦችና በዶ/ር በየነ ጴጥሮስ ውክልና ያገኘው ልዑክ ስብሰባውን ጥሎ ወጥቷል።</p>

<p>እንደ ሁለቱ ልዑክ አገላለፅ በጉባዔው ሰብዓዊ ስርዓቶች አልተጠበቀም በማለት እንጂ ከኢተፖድህ አባልነት ራሳቸውን እንዳላገለሉ አስታውቀዋል። በዕለቱ ጉባኤውን ስራውን ለመቀጠል የተገኘው ተሳታፊ ከሚጠበቀበው በላይ ሙሉ የነበረ ቢሆንም ጉባዔው ከፍ ያለውን ብሔራዊ ግዴታ ለመወጣት እንዲቻል ጉዳዮን በትዕግስት በማየት ተጨማሪ ጊዜ ወሥዶ ተጨማሪ እልባት የመውሰዱን አስፈላጊነት ታምኖበታል። በዚህም ጉባዔው ረ/ፕሮፌሰር መራራ ጉዲና የኦብኮ ሊ/መ፣ አቶ ኃይሉ መንገሻ የትግራይ ዲሞክራሲያዊ ትብብር ሊ/መ የሽምግልና ተግባር እንዲከውኑ ሰይሟል። ቀሪ ተሳታፊዎችም አጀንዳ በማርቀቅ ተግባር ላይ አተኩረው በአንድ ድንጋይ ሁለት ወፍ መግደል እንዲሉ ጉባዔው በዚህ ሁኔታ የዕለቱን ምሽት አገባዷል።</p>

<p>ቅዳሜ ጧት የሽግምልናው ጥረቱ የተሻለ ፍንጭ አሳይቶ ነበር የውክልና ጥያቄ አቅራቢዎቹ በጉባዔው አዳራሽ አካባቢ በመገኘታቸው ጉዳዩ እልባት እንዳገኘ ቢገምትም ችግሩ እንደገና አገርሽቶ በመጡበት አኳኋን ሲመለሱ ታይተዋል።</p>

<p>ጉባዔውም ሁኔታውን ሲያጤንና ሲመረምር ከቆየ በኋላ ባደረገው ዝግ ስብሰባ ሁለቱ ወገኖች ተስማምተው እስኪመጡ ድረስ በማግለል ስራውን መቀጠል አለበት የሚል ስምምነት ደረጃ ላይ ተደርሶ እንደነበር ታውቋል።</p>

<p>ሀገራዊው ጉባዔው በዚህ ብቻ ሳይወሰን እነዚሁ የፖለቲካ ድርጅቶች በተለያዩ አዳራሾች የየግል ስብሰባ አካሂደው የውሳኔ ሀሳብ እንዲያቀርቡ አድርጓል፤ የኢተፖድህ ሴክተሪያትም መሰል ተግባሩን ከውኖ የመጀመሪያው ሀሳብ በአመዛኙ የተደገፈ ቢሆንም በአቶ ክፍሌ ጥግነህ የአማራጭ ኃይሎች ም/ሊ/መ የተመራው ልዑክ ጉዳዩ ጉዳያችን ነው ሀገር አቋርጠን የመጣንበት የብሔራዊ ተግባር መድረክ ሊነፍገን አይገባም። በማለት የውሳኔ ሀሳቡን ሳይቀበሉት ቀርተዋል።</p>

<p>አቶ ክፍሌ ጥግነህ ያቀረቡት የተቃውሞ ሀሳብ በኮሚቴው ከተብላላ በኋላ በስብሰባው እንዲሳተፉ ፍቃድ ማግኘታቸው ተገልፆ የደቡብ ሕዝቦች ውክልና ተነፍጎት በጉባዔው እንዳይሳተፍ መደረጉ ታውቋል።</p>

<p>በዶ/ር ነገደ ጎበዜ ሊ/መንበርነት የሚመራው ኢተፖድህ ሁለት ሶስተኛ አባላት በተገኙበት ቅዳሜ ምሽት ከ12:00 ላይ ስራውን ለመጀመር መቻሉን ለማወቅ ተችሏል። የኢህአዴግ ተቃዋሚ ኃሎች በፍራንክፈርት ከተማ የአ/አ ተወካዮችና በውጭ የሚኖሩ ተቃዋሚ የፖለቲካ ፓርቲዎች ጎራ ለይተው መናቆራቸው ከፍተኛ ትዝብት ላይ ጥሏቸዋል።</p>

<p>በፍራንክፈርት ከተማ የኢህአዴግ ተቃዋሚ ፓርቲዎች የሚያደርጉት ስብሰባ እስከ ትናንትናው ዕለት የቀጠለ ሲሆን ዛሬ ያበቃል ተብሎ ይጠበቃል። በጉባዔው ላይ በተፈጠረው ግጭት ሳቢያም ተቃዋሚ ፓርቲዎቹ ለኢትዮጵያ ሕዝብ ተስፋ ሰጪ ውሳኔ ያስተላልፋሉ ተብሎ እንደማይጠበቅ ታዛቢ ወገኖች አስተያየታቸውን ሰጥተዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት መስከረም 10 ቀን 1992</a></p>

</body>
</html>	
