<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሱማልያ የሚደረገው ውጊያ ተጠናክሮ መቀጠሉ ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሱማልያ የሚደረገው ውጊያ ተጠናክሮ መቀጠሉ ታወቀ</h1>


<p>በሁሴን አይዲድና በተቃዋሚው አንጃ ሚሊሺያዎች መካከል የሚደረገው ውጊያ እጅግ መፋፋሙን ቢቢሲ ከትናንት በስቲያ ምሽት ገልጾ በጦርነቱ አንዲት መንደር እንዳለ መውደሟንም አስታውቋል።</p>

<p>በአይዲድና በተቃዋሚያቸው መካከል የሚደረገው የተፋፋመ ውጊያ በከባድ መሣሪያ የተደገፈ መሆኑን የቢቢሲ ዘጋቢ ከስፍራው በመግለፅ ካለፈው ቅዳሜ ጀምሮ በተደረገው ጦርነት 47 ወታደሮች ሲገደሉ ከ160 በላይ መቁሰላቸውን ከዜናው መረዳት ተችሏል።</p>

<p>በኮራዎሌ በተደረገው እጅግ የተጠናከረ ውጊያ ዲግል ተብሎ የሚጠራው አንጃ ሚሊሺያ በአይዲድ ታጣቂዎች ላይ ተጨማሪ ጥቃት በማድረስ 7 ሰው ገድሎ በርካታዎችን እንዳቆሰለ ዜናው ገልጿል።</p>

<p>በኮራዎሌ የተጀመረው ውጊያ ባለፈው ቅዳሜ ከሰዓት በኋላ መሆኑን ዜናው አመልክቶ ጦርነቱ በአይዲድ ቁጥጥር ሥር የሚገኙትን ከተማዎች በመቆጣጠር ወደ ሞቃዲሾ ለማምራት የታቀደ እንደሆነም ዋቢ ጠቅሶ የቢቢሲ ዘጋቢ ከስፍራው ገልጿል።</p>

<p>የዲግል ጦር የኮራዎሌን ከተማ እንደተቆጣጠረ ታውቋል። አንዳንድ የዜና ምንጮች የዲግል ሚሊሺያ ከኢትዮጵያ ሠራዊት ድጋፍ ተደርጎለታል ብለዋል። አይዲድ ከሌሎች ወገኖች ጭምር ወታደራዊ እገዛ ቢደረግላቸውም የደረሰባቸውን ጥቃት መቋቋም እንዳልቻሉ ተገልጿል። የከተማዋ ም/ፕሬዝዳንትም አካባቢውን ጥለው መውጣታቸውን ከዜናው መረዳት ተችሏል።</p>

<p>የዲግል ሚሊሺያ የራህንዌይ ጦር ድጋፍ የተደረገላቸው መሆኑን የጠቀሰው ይኸው ዜና ዘገባ በጦርነቱ ከአይዲድ ሚሊሺያ በርካታ የጦር መሳሪያና ከ100 አውቶማቲክ ጠመንጃዎች ጋር እንደተማረከ አስታውቋል።</p>

<p>ውጊያው በኢትዮጵያ ሠራዊት እጅ ከሚገኘው «ገናኽሌ» ከተማ 15 ኪ.ሜ ርቀት ላይ ከሆነው ደቡብ ኮራዎሌ አካባቢ መጀመሩን ለማወቅ ተችሏል። የአዲድ ታጣቂዎች በደረሰባቸው ከፍተኛ ጥቃትና ሽንፈት አካባቢውን ለመልቀቅ እንደተገደዱ የቢቢሲ ዘጋቢ በመግለፅ ጦርነቱ በየአቅጣጫው ተጠናክሮ መቀጠሉን ይፋ አድርጓል።</p>

<p>በሻዕቢያ የሚደገፉትን የአይዲድ ሚሊሺያ ኦነግንና የአል-ኢትሃድ ታጣቂዎችን የኢትዮጵያ መከላከያ ሠራዊት በተደጋጋሚ በተደረገ ውጊያ በርካታዎቹን ደምስሶ ከ5 በላይ ከተማዎችን በቁጥጥር ስር ያዋለ መሆኑ ይታወቃል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት መስከረም 3 ቀን 1992</a></p>

</body>
</html>	
