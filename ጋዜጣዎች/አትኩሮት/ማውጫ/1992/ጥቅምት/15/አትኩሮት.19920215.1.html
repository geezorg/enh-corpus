<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን በተጠንቀቅ እንዲቆሙ ጥሪ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራውያን በተጠንቀቅ እንዲቆሙ ጥሪ ቀረበ</h1>


<p>የሻዕቢያ የሚንስትሮች ም/ቤት የኢትዮ ኤርትራን ግጭት በተመለከተ ባለፈው ቅዳሜ ስብሰባ ተቀምጦ ባሳለፈው ውሳኔ «የወያኔን ወረራ ለመመከትና የአገርን ሉዓላዊነት ለማስከበር ኤርትራውያን ሁሉ የተለመደ ጀግንነታችሁን ለማስመከሩ ተነሱ!» ሲሉ ጥሪ ማስተላለፉን ከትናንት በስቲያ ባወጣው መግለጫ ላይ አስታውቋል።</p>

<p>የሻዕቢያ ሚኒስትሮች ም/ቤት ባለፈው ቅዳሜ ባደረገው አስቸኳይ ስብሰባ ስለወቅቱ የኢትዮጵያና የኤርትራ የድንበር ላይ ግጭት በመወያየት ውሳኔ አስተላልፏል። የሚንስትሮቹ ም/ቤት ከትናንት በስቲያ ባወጣው መግለጫ ስለ ኤርትራ ወታደራዊና ፖለቲካዊ ሁኔታ በጥልቀት መርምሯል ብሏል።</p>

<p>«የኤርትራና የኢትዮጵያን ግጭት በሰላማዊና ህጋዊ መንገድ ለመፍታት በኤርትራና በአለም አቀፉ ማህበረሰብ በኩል የተለያየ ሙከራ የተካሄደ ቢሆንም የወያኔ መንግስት ይኽንን የሰላሙን ጥረት ባለመቀበል ለጦርነት የሚያደርገውን ዝግጅት ማጠናቀቁን ደርሰንበታል» ሲል መግለጫ አትቷል።</p>

<p>«የኤርትራ መንግስት በአልጀርስ በተካሄደው 35ተኛ የመሪዎች ስብሰባ የኤርትራና የኢትዮጵያ ግጭት በሠላም ለመፍታት ያደረገውና የአ/አ/ድ የማስማሚያ ንድፈ ሀሳብም ሆነ ከዚያ በኋላ በአ/አ/ድና በአሜሪካ መንግስት ባለሙያዎች ያረቀቀውን የስምምነቱ ቴክኒካዊ ቅጾችን በጥሩ መንፈስ ተቀብሎ ለሠላም ያልተቆጠበ ጥረት ሲያደርግ መቆየት ይኽ የሰላማዊ መፍትሔ ንድፈ ሀሳብና ቴክኒካዊ ቅፁ ጦርነት ለማስወገድና ግጭቱን በሰላም ለመፍታት አንድ ወጥ ርዕታዊና የማያሻማ መሆኑን በማመን ኤርትራን የዓለም ህብረተሰብ እንደደገፋት በይፋ አስታውቋል» በማለት የሻዕቢያ የሚኒስትሮች ም/ቤት ገልጿል።</p>

<p>«የአ/አ/ድ የሰላማዊ መፍትሔ ንድፈ ሀሳብና ቴክኒካዊ ቅጾቹ ግልፅና ለጥያቄዎች የማይጋብዙ ሆነው ሳለ የወያኔው ጭፍራ ጊዜ ለመሸመትና የዓለም ሕብረተሰብን ለማደናገር ጥያቄዎችን አቅርቦ ነበር። አ/አ/ድም የወያኔው ስርዓት ላቀረባቸው ጥያቄዎች አስፈላጊ የማብራሪያ መልሶችን በወቅቱ ሰጥቷል። ሆኖም ወያኔ በተደጋጋሚ ማብራሪያ ያስፈልገኛል በማለት ግጭቱ በሰላማዊ መንገድ እንዳይፈታ በማድረግ ላይ ነው» በማለት ከእውነታው ያፈነገጠ መግለጫውን አትቷል።</p>

<p>የሻዕቢያ ሚኒስትሮች ም/ቤት መግለጫውን በማስረዘም የወያኔው ጭፍራ ዋና መነሻውና ዓላማው በኤርትራን በኢትዮጵያ ሕዝቦች መካከል ግጭት ፈጥሮ መሠረት የሌላቸውን ሰንካላ ምክንያቶችን በማቅረብ ያንን የቆመውን ጦርነት እንደገና ለመለኮስ በመላ አቅሙ ወታደራዊ ዝግጅቱን ሲያጠናክር መቆየቱን በድጋሚ አረጋግጧል» ብሏል።</p>

<p>«የኤርትራና የኢትዮጵያ ግጭት በሰላማዊና ዲፕሎማሲያዊ መንገድ መፍታት ይቻላል» የሚለው የሻዕቢያ ሚኒስትሮች ም/ቤት ባወጣው የማደናገሪያ መግለጫ «አለም አቀፉ ሕብረተሰብ ይህንን በሁለቱ አገሮች መካከል ውድመትንና ጥላቻ ሊያስከትል የሚችለውን ግጭትና በአካባቢያችን አለመረጋጋት ሊፈጥር የሚችለውን ጦርነት በአስቸኳይ ለመግታት ውጤታማና የተዋኸደ ጥረቱን እንዲያጠናክር» ሲልም እርስ በርሱ የሚጋጭ መግለጫው ላይ ጥሪ አቅርቧል።</p>

<p>የሻዕቢያ ሚ/ሮች ምክር ቤት ባወጣው አስገራሚ መግለጫው «በጦርነት ምክንያት ለአስርተ ዓመታት የተሰቃየው የኢትዮጵያ ህዝብ የወያኔው ጭፍራ በወሰነው አዲስ ወረራ ከእልቂትና ውድመት በስተቀር አንዲትም ነገር እንደማያገኝ ተረድቶ ግጭቱ በሰላማዊ መንገድ የሚፈታበትን መንገድ እንዲጥር» በማለትም ሻዕቢያ አጣብቂኝ ውስጥ መግባቱን በሚያረጋግጥ ስሜት ተማፅኖ አቅርቧል።</p>

<p>በመጨረሻም የሻዕቢያ ሚኒስትሮች ም/ቤት ለኤርትራውያን ባቀረበው የ«ተነሱ» ጥሪ «የወያኔውን ጭፍራ ወረራ ድባቅ ለመምታትና ለማክሸፍ እንዲሁም ለአገሩ ሉዓላዊነት ራሱን የመከላከል መብቱን በመጠቀም ለውጊያው ዝግጁ ሆኖ እንዲጠባበቅ» ሲል በመጠየቅ ለጦርነቱ መዘጋጀቱን ራሱ ባወጣው መግለጫ ላይ ማረጋገጡን ለማወቅ ተችሏል።</p>

<p>በሌላ በኩል «የኤርትራ መንግስት በውጭ አገር የሚኖሩ የኤርትራ ዜጐችን በየወሩ 3.000 ዶላር ለጦርነቱ እንዲያዋጡ ማሳሰቢያ የተሰጣቸው መሆኑን አረጋግጠናል» ሲል አንድ የሻዕቢያ ተቃዋሚ ድርጅት ጥቅምት 12 ቀን 1992 ባወጣው መግለጫ ላይ አስታውቋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥቅምት 15 ቀን 1992</a></p>

</body>
</html>	
