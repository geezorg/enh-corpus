<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታምራት ላይኔ ጠ/ሚ/ር መለስንና ሌሎች አምስት ባለሥልጣናትን ወነጀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ታምራት ላይኔ ጠ/ሚ/ር መለስንና ሌሎች አምስት ባለሥልጣናትን ወነጀሉ</h2>


<p>የቀድሞው ም/ጠ/ሚኒስትርና መከላከያ ሚ/ር የነበሩት አቶ ታምራት ላይኔ ባለፈው ዓርብ ጠ/ፍ/ቤት ቀርበው ባቀረቡት አቤቱታ «የሰብዓዊ መብት ረገጣ እንደሚፈፀምባቸው፣ የስነልቦና ተፅዕኖ እንደሚደረግባቸውና ጠ/ሚ/ር መለስን ጨምሮ ሌሎች አምስት ባለሥልጣናትን ወንጅሏል።</p>

<p>አቶ ታምራት ተፈፅሟል ባሉት በደል መማረራቸውን በሚገልፅ ስሜት አቤቱታቸውን ለፍ/ቤቱ ሲያሰሙ በቁጣ እንደነበር ሪፖርተራችን ዘግቧል። «በደረሰብኝ የጥርስና የጆሮ ሕመም ህክምና እንዳላገኝ» ተከልክያለሁ ያሉት አቶ ታምራት ላይኔ «በአሁኑ ሰዓት ህመሙ እየባሰብኝ ነው። በቀል እየተፈፀመብኝ በግሌ እንኳ መድሀኒት እንዳላስገባ ተከልክያለሁ። በዚህም ሳቢያ በተለይም የጥርሴ ህመም እየባሰ በመሄዱ ምግብ የማልበላበት ደረጃ ላይ ደርሻለሁ» ሲሉ ተናግረዋል።</p>

<p>«ዶ/ር ታዬ ወ/ሰማያትና ሌሎች ስድስት ሰዎችን ጨምሮ አራት በስምንት ስፋት ባላት ክፍል ተገድበን ሰማይን እንኳ እንዳናይ ተከልክለናል» ሲሉ ለፍ/ቤቱ አቤቱታቸውን ያቀረቡት አቶ ታምራት ላይኔ በቁጥር ከ6 ከማይበልጡ ቤተሰቦቼ በስተቀር ወዳጅ ዘመዶቼና ጓደኞቼ እንዳይጠይቁኝ ተከልክለዋል ብለዋል።</p>

<p>አቶ ታምራት በ1992 ዓ.ም መስከረም ወር አጋማሽ አካባቢ በታሰሩበት ጠባብ ክፍል ውስጥ 20 የሚሆኑ ፖሊሶች ሲያስፈሯሯቸው እንዳመሹ ገልፀው «በመጨረሻም ሊደበድቡን ነው ብለን ስጋት ላይ በወደቅንበት ሰዓት ወታደሮቹ ሳይታሰብ ወጥተዋል» በማለት የደረሰባቸውን በደል በምሬት ገልፀዋል።</p>

<p>የዓለም አቀፉንና የአገሪቱን ሰብዓዊ መብት የእስረኛ ጥበቃ ደንብና ህጎችን በመጥቀስ አቤቱታ ማሰማታቸውን የቀጠሉት አቶ ታምራት ላይኔ «ይህ ሁሉ በደል የሚፈፀምብኝ በበቀልና በአድልዎ ነው። ሆን ብለው እኔ በሕይወት እንዳልኖር ህመሜንም እንዳልታከም የተደረገው በበቀልና በምቀኝነት ነው» ሲሉ በመግለፅ ይኸን ሁሉ በደል በተቀነባበረ መልኩ ፈፅመዋል ያሏቸውን የቀድሞ «ወዳጆቻቸውን» ባለሥልጣናት ስም ዝርዝር ይፋ አድርገዋል።</p>

<p>አቶ ታምራት ከታሰሩበት ጊዜ ጀምሮ ከፍተኛ በደል እያደረሱብኝ ነው ያሏቸው ባለሥልጣናት 1ኛ/ ጠ/ሚ መለስ ዜናዊ 2ኛ አቶ ተፈራ ዋልዋ 3ኛ አቶ አዲሱ ለገሰ 4ኛ አቶ ተወልደ ወ/ማርያም 5ኛ አቶ በረከት ስምዖን 6ኛ አቶ ክንፈ ገ/መድህን የተባሉትና የማረሚያ ቤቱ አስተዳዳሪዎች መሆናቸውን ለፍ/ቤቱ በመግለፅ መወንጀላቸው ታውቋል።</p>

<p>ኃይለኛው መንግሥት እኔን ተከሳሹን እያጠቃ ነው። በወህኒ ቤቱ በሶስተኛ ደረጃ የምታይ ሆኛለሁ» ሲሉ ለፍ/ቤቱ የተናገሩት አቶ ታምራት «በሕይወት ለመኖር ዋስትና የለኝም። በመድኃኒት ወይም በመርዝ ህይወቴን ላጣ እንደምችል ለዚህ ፍ/ቤት እናገራለሁ» ሲሉም የተፈፀመባቸው በደል ያስመረራቸው መሆኑን በሚገልፅ ስሜት ተናግረዋል ሲል ሪፖርተራችን ዘግቧል። በመጨረሻም አቶ ታምራት የፅሁፍ አቤቱታቸውን ለተወካዮች ምክር ቤት፣ ለኢሰመጉ እንዲሁም ለተባበሩት መንግሥታት ሰብዓዊ መብት ጥበቃ እንዲተላለፍላቸው ጠይቀዋል።</p>

<p>በሌላ በኩል የጠ/ሚ መለስ ዜናዊ የኢኮኖሚ ጉዳዮች አማካሪ የሆኑት አቶ ንዋይ ገ/አብ ከቢቢሲ ሬዲዮ ጋር ትናንት ማምሻውን ቃለ ምልልስ አድርገዋል። ጋዜጠኛው ለአቶ የማነ ገ/አብ «ታምራት ላይኔ ከስልጣናቸው የተነሱት ከመለስ ዜናዊ ጋር ስልጣንን በተመለከተ አለመግባባት ስለነበራቸው ነው ይባላል ምን ያህል ትክክል ነው? ለጠየቀው ጥያቄ ሲመልሱ «በፍፁም በፍፁም ትክክል ያልሆነ ግምት ነው። ሁለቱ ግለሰቦች ከደርግ ጋር በሚደረገው የጦርነት ወቅት ወዳጆች ነበሩ። ከዚያም ወዲህ አቶ ታምራት ከሙስና ተግባራቸው እንዲታቀቡም መለስ ዜናዊ በተደጋጋሚ ማስጠንቀቂያና ምክር እንደሰጧቸው አውቃለሁ። በመጨረሻም ግን አቶ ታምራት ከዚህ ቅሌት መዘፈቃቸውን መንግስት በይፋ አሳውቋል። ቀጥሎም አቶ ታምራት ደርግን ለማስወገድ ከፍተኛ ሚና ከተጫወቱ ለምን ምህረት አይደረግላቸውም ለተባሉትም «በፍፁም ሊሆን የማይችል ነው፣ ምክንያቱም ኢትዮጵያ የቀድሞው ጠ/ሚ/ር በውጭ ባንኮች ያስገቡት ገንዘብ እንዲመለስላት ፍላጎት አላት» ብለዋል። በመቀጠልም የቢቢሲው ጋዜጠኛ «እርስዎን በግልዎት ግን የአቶ ታምራት በዚህ ሁኔታ ላይ መገኘት አያበሳጮትም?» ብሎ ለጠየቃቸው ጥያቄ « በጣም እንጂ በአገራችን የዲሞክራሲ ስርዓት እንዲሰፍን የታገሉ ግለሰብ በዚህ ቅሌት ውስጥ ይዘፈቃሉ የሚል ሀሳብ አልነበረኝም» በማለት ባለሥልጣኑ ከቢቢሲ ጋዜጠኛ ጋር ያደረጉትን አጭር ቃለ ምልልስ አጠናቀዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ጥቅምት 1 ቀን 1992</a></p>

</body>
</html>	
