<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መንግሥት ደ/አፍሪካ ኮ/ል መንግሥቱን አሳልፋ እንድትሰጣት ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ መንግሥት ደ/አፍሪካ ኮ/ል መንግሥቱን አሳልፋ እንድትሰጣት ጠየቀ</h2>


<p>የኢትዮጵያ መንግሥት እንደዚምባቡዌ ሁሉ የደ/አፍሪካ መንግስት ለፍርድ የሚፈለጉትን ግለሰብ አሳልፈው እንዲሰጡት መልዕክት መላኩን የቢቢሲ ሬዲዮ ባለፈው ቅዳሜ ዘግቧል።</p>

<p>ሬዲዮ ጣቢያው የኢትዮጵያ መንግስት ቃል አቀባይን በመጥቀስ ባሰራጨው ዜና ደ/አፍሪካ የሰብዓዊ መብት ረገጣን የምትቃወም ዲሞክራሲያዊ አገር በመሆኗ እንደ መንግስቱ ኃ/ማርያም ያለ በዘር ማጥፋት ወንጀል የሚፈለግ ሰውን ወደ አገሯ ከገባ በኋላ ተመልሶ እንዲወጣ ፍቃድ እንደማትሰጠው እናምናለን። ኢንተርናሽናል ሕግም ደ/አፍሪካ ይህንን እንድታደርግ አይፈቅድላትም። ስለዚህ ኮ/ሉን የፍርድ ሂደታቸው ወደ ተጀመረበት አ/አበባ በመላክ ደ/አፍሪካ አስፈላጊውን ትብብር እንድታደርግልን እንጠይቃለን በማለት የኢትዮጵያ መንግስት ለፕሪቶሪያ መንግስት ማሳሰቢያ አዘል መልዕክት አስተላልፏል ብሏል።</p>

<p>የኮ/ል መንግሥቱ ኃ/ማርያም ጉዳይን በማስመልከት የደ/አፍሪካ ውጪ ጉዳይ ሚኒስትር ቃል አቀባይ ዊንስተን ዶጌኒ በሳምንቱ መጨረሻ ላይ ለቻናል አፍሪካ ሬድዮ በሰጡት መግለጫ «የኢትዮጵያና የደ/አፍሪካ መንግስታት የፖለቲካ ጥገኞችን ወይም ኮብልለው ከአገር የሚወጡ ግለሰቦችን የመመላለስን ጉዳይ በተመለከተ ምንም ዓይነት የዲፕሎማሲ ስምምነት የላቸውም። ይህ ስምምነት በሁለቱ አገሮች መካከል የተፈረመ ቢሆን ኖሮ ኮ/ል መንግሥቱ ኃ/ማርያም ለፍርድ ወደሚፈለጉበት አ/አበባ የሚሄዱበትን መንገድ ደ/አፍሪካ የማመቻቸት ኃላፊነት ይኖርባታል። ከዚህ በተጨማሪ ኮ/ሉ ጆሃንስበርግ ከተማ የገቡት ለሕክምና መሆኑን አረጋግጠናል። ወደአገራችን የመጡት ሰብዓዊ እርዳታን ለማግኘት እንጂ የፖለቲካ ጥገኝነት ወይም ሌላ ከፖለቲካ ጋር የተያያዘ ጉዳይን ይዘው አይደለም። ስለዚህ ኮ/ሉን አሳልፈን እንድንሰጥ የኢትዮጵያ መንግስት ያቀረበልን ጥያቄ በማንኛውም መስፈርት ተቀባይነት የለውም። ይህንን ጥያቄ የኢትዮጵያ መንግስት ማቅረብ የነበረበት ለዚምባቡዌ እንጂ ለደ/አፍሪካ አይደለም። ምክንያቱም ኮ/ሉ ከአገራቸው ወጥተው የፖለቲካ ጥገኝነት የጠየቁት የዚምባቡዌ መንግስትን ነው። ባለፉት ዘጠኝ ዓመታትም የቆዩት በዚምባቡዌ ነው። በዚህ ረጅም ወቅት የኢትዮጵያ መንግስት ኮሎኔሉን ዚምባቡዌ እንድትመልስላቸው ያቀረበው ጥያቄ ተቀባይነትን አላገኘም። ኮ/ል መንግሥቱ ለአጭር ጊዜ ሕክምና ጆሃንስበርግ ገብተዋል ተብሎ ተመሳሳይ ጥያቄ ለደ/አፍሪካ መቅረቡ አስገርሞኛል። ምክንያቱም የኢትዮጵያ መንግስት መነጋገር ያለበት ከየትኛዋ አገር እንደሆነ አስቀድሞ ሊያውቅ ይገባል» በማለት አብራርተዋል።</p>

<p>የደ/አፍሪካ በጆሃንስበርግ ከተማ የልብ ህመም ሕክምና እንዲያደርጉ የፈቀደላቸው ኮ/ል መንግሥቱ ኃ/ማርያም የአፓርታይድ አገዛዝን ለመጣል በተደረግው የነፃነት ትግል ያበረከቱትን አስተዋፅኦ ግምት ውስጥ በማስገባት ነው የሚል ግምት አለ በማለት ቻናል አፍሪካ ላቀረበላቸው ጥያቄ ቃል አቀባዩ በሰጡት መልስ «ኮለኔሉ የአፓርታይድ አገዛዝን በማጥፋት ከፍተኛ ውለታን አበርክተዋል። ይሁንና ሰሞኑን ከዚምባቡዌ ለሕክምና ወደ ደ/አፍሪካ የመጡበት ጉዳይ ከዚህ ጋር ምንም ግንኙነት የለውም። ምክንያቱም መንግስታችን ኮ/ል መንግሥቱን ወደ ደ/አፍሪካ እንዲገቡ የፈቀደላቸው እንደማንኛውም ግለሰብ ሁሉ ሰብዓዊ እርዳታ እንዲደረግላቸው እንጂ የፖለቲካ ጥገኝነት ጠይቀው አይደለም» በማለት ሲሰነዘር የቆየውን ግምት መሰረተ ቢስ ነው ሲሉ አስተባብለዋል።</p>

<p>በተያያዘ ዜና በደ/አፍሪካ ጆሀንስበርግ ከተማ በሕክምና ላይ የሚገኙት የቀድሞው የኢትዮጵያ ፕሬዝዳንት ኮ/ል መንግሥቱ ኃ/ማርያም ስለ ምርመራ ውጤታቸው በይፋ እንዳይነገር መግለፃቸውን የሆስፒታሉ ቃል አቀባይ ለአጃንስ ፍራንስ ፕሬስ አስታውቀዋል።</p>

<p>ትናንት ማምሻውን በደረሰን ተጨማሪ ዜና መሰረት ጆሃንስበርግ ውስጥ በአንድ የግል ክሊኒክ ሕክምናቸውን በመከታተል ላይ የሚገኙት የቀድሞው የኢትዮጵያ ፕሬዝዳንት ኮ/ል መንግሥቱ ኃ/ማርያም በደ/አፍሪካ በስደተኝነት ጥገኝነት ማግኘታቸውን ሬዲዮ ፍራንስ ዘግቧል።</p>

<p>ሬዲዮ ፍራንስ የደቡብ አፍሪካ ው/ጉ/ሚ ቃል አቀባይን ጠቅሶ ባቀረበው አጭር ዘገባ ኮ/ል መንግሥቱ ከዚምባቡዌ ወደ ደ/አፍሪካ ከገቡ ከ10 ቀን በላይ እንደሆናቸው ጠቅሶ ሕክምናቸው እየተከታተሉ በሚገኙበት በአሁኑ ሰዓት እንደማንኛውም ስደተኛ የጥገኝንነት መብት ማግኘታቸውን ይፋ አድርጓል። ኮ/ሉ ሕክምናቸውን ተከታትለው ወደ ቀድሞው ጤንነታቸው ቢመለሱም እንኳ ከእንግዲህ ወደ ዚምባቡዌ እንደማይመለሱም ከዘገባው ለመረዳት ተችሏል። ዜናውን ከሌሎች ምንጮች ማረጋገጥ አልተቻለም።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ኅዳር 20 ቀን 1992</a></p>

</body>
</html>	
