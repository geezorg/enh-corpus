<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወጣቱ ትውልድ ባህልን በማጥፋት ተወነጀለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወጣቱ ትውልድ ባህልን በማጥፋት ተወነጀለ</h1>


<p>በኢትዮጵያ ረጅም ታሪክ ያላቸው የቤ/ክ የቤ/መንግስትና የነገስታት ቅርሶች በመዘረፍ ላይ መሆናቸውንና ወጣቱ ትውልድ የኢትዮጵያን ባህል በማጥፋት ላይ ነው በማለት ፕ/ር ታደሰ ታምራት ገለፁ።</p>

<p>የኢትዮጵያ ቅርስ ባለአደራ ማህበር መስራችና በአ/አ/ዩኒቨርስቲ በመምህርነት በማገልገል ላይ የሚገኙት ፕ/ር ታደሰ ታምራት ከትናንት በስቲያ ከአሜሪካ ሬዲዮ ጋር ባደረጉት ቃለ ምልልስ ላይ ነው ይህን የገለፁት።</p>

<p>ፕ/ር ታደሰ በቃለምልልሳቸው ላይ እንደገለፁት በተለይም ከቅርብ ዓመታት ወዲህ የባህል ቅርሳቅርሶች በያሉበት እየተዘረፉ በየት በኩል እንደሚወጡ ሳይታወቅ የጥንት ቤተክርስቲያኖችና የባህል ማዕከሎች ቅርሶች በኢትዮጵያ ከተማዎች በመሸጥ ላይ ናቸው። ቅርሶቹ ወደ ውጭ አገር እየወጡም በመጥፋት ላይ ይገኛሉ በማለት አስረድተዋል። ባህላዊና ታሪካዊ ቅርሶች በየጊዜው በመጥፋታቸውም ህዝቡ ክፉኛ ተበሳጭቷል ሲሉም ፕ/ር ታደሰ ተናግረዋል።</p>

<p>ታሪካዊ የሆኑ የነገስታት ዘውድ የቤ/ክ ትላልቅ የወርቅ መስቀሎች በየጊዜው እየተዘረፉ ወደ ውጭ አገር በመውጣት አገሪቱ ቅርስ አልባ እንዳትሆን ያሰጋል የሚሉት ፕ/ር ካለፉት 25 ዓመታት ወዲህም የአገሪቱ ባህላዊ እሴቶች በመዳከም ላይ መሆናቸውን ገልፀዋል።</p>

<p>ወጣቱ ትውልድ ባህላዊ እሴቶችን በማጥፋት ትህትና እየጎደለው፣ ታላላቆቹን ባለማክበር የሚፈፅመውን አሳዛኝ ድርጊት በተመለከተ ፕ/ር ታደሰ ታምራት የሚከተለውን ማብራሪያ ሰጥተዋል።</p>

<p>«በወላጆችና በልጆች መካከል ያለው ልዩነት በጣም እየተራራቀ ሄዷል። በቀድሞ ጊዜ ወላጆች ለልጆቻቸው አመራር የሚሰጡ፣ ባህላዊ አኗኗርና ዘዴዎች፣ ሃይማኖትን መጠበቅ በተመለከተ ያስተምሩ ነበር። አሁን ግን ወጣቱ ትውልድ የበላዮችን ከማክበር ይልቅ ማንጓጠጥን ነው የተያያዘው» ሲሉ በመግለፅ ሲወርድ ሲዋረድ የመጣው የአገሪቱ ባህላዊ እሴቶች ጨርሶ ሊጠፉ ይችላሉ የሚል ስጋት እንዳደረባቸውም ገልፀዋል።</p>

<p>ፕ/ር ታደሰ በማስከተልም «ወላጆች ኢኮኖሚያቸው እየደከመ በሚሄድበት ጊዜ ልጆቻቸው ወደ አልሆነ አቅጣጫ በማምራት ገንዘብ በማግኘት አመራሩን በመጨበጥ ቤተሰቦቻቸውን በማሳዘን ለማዘዝ ይሞክራሉ አመራሩን የሚሰጡት በእውቀት ሳይሆን በኃይል ነው» ብለዋል።</p>

<p>ጋዜጠኛው በአንድ በኩል የወጣቱ እኔ አውቃለሁ የእኔ ሀሳብ ይሻላል የሚለው አመለካከት ስለፈጠረው ችግር ሲተነትኑ መለስ ብዬ የዛሬ 25 ዓመት ራሴንና ከወላጆቼ ጋር የነበረኝን ግንኙነት እንዳይ መስተወት ጭምር ነው የሆነኝ። በሌላ በኩል ግን የተወሰነ ለውጥ ኢትዮጵያ ውስጥ በወቅቱ መደረግ ነበረበት። ለምሳሌ ገበሬው ሊሸከመው የማይችል ቀንበር በላዩ ላይ ተጭኖ ነበር ብዬ አምናለሁ። እና አንዳንዴ የርስዎ ትውልድ ሰዎች በተለይ ለውጭ ትምህርትና አመለካከት ለዘመናዊ አስተሳሰብ ዕድሉ የተከፈተላቸው ናቸው። በሌላ በኩል ደግሞ የኢትዮጵያን ባህላዊ እምነቶችና አመለካከቶች ለማወቅ እድሉም ያላቸውና በተወሰነ ደረጃ ያንን የሚጋሩ ሰዎች በእኔና በአባቴ መሀል ቆመው ይኼ ነው የሚሻለው መንገድ ብለው ሊያሳዩኝ ባለመቻላቸው ነው በወጣትነት ዘመኔ ልሳሳት የቻልኩት የሚል ስሜት አለኝ ይኼን እንዴት ያዩታል?» የሚል ጥያቄ አቅርቦላቸው ፕ/ር ታደሰ ታምራት የሚከተለውን ምላሽ ሰጥተዋል።</p>

<p>«አንተ (ጋዜጠኛው) የነበርክበት የተማሪ ትውልድ እጅግ ከባድ መስዋዕትነትን የከፈለ ትውልድ ነው። ምክንያቱም አንደኛ አስተዳደጉ ባህላዊ ሁኔታዎች እንደተጠናከሩ ማህበረሱም የራሱን ህልውና ጠብቆ ባለበት ሁኔታ ያደጉ ናቸው። ስለዚህ በሚነሱበት ጊዜ ሁለቱን ሁኔታዎች አብላልቶ... ነገር ግን የአሰራሩ ሁኔታ ወጣት ምንጊዜም ችኩል ነው ዓለምን ለማዳን የሚቻለው በፕሮፓጋንዳ ነው ብሎ በአንድ ጊዜ እንዳለ ተቀብሎ የሚሄድ ነው። አብዮቱ በመጣ ጊዜም ይኼ ሁኔታ ተከስቷል። እና ይኼ እንደ ኢትዮጵያ ባሉ አገሮች ብዙ ያናጋል» በማለት ፕ/ር ታደሰ መግለጫቸውን አጠናቀዋል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ኅዳር 6 ቀን 1992</a></p>

</body>
</html>	
