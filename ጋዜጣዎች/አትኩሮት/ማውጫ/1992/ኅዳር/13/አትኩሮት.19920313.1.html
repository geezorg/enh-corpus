<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ ምርጥ የዓለማችን ሰው ተብለው ተሸለሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሳያስ ምርጥ የዓለማችን ሰው ተብለው ተሸለሙ</h1>


<p>አውሮፓውያን ወደ አዲሱ ምዕተ ዓመት ማለትም ወደ 21ኛው ክፍለ ዘመን ሊሸጋገሩ የቀራቸው የአምስት ሣምንታት ጊዜ ብቻ ነው። በዚህም ምክንያት የተለያዩ ኢንተርናሽናል ድርጅቶች የየራሳቸው የመመዘኛ መስፈርቶችን እያወጡ የ20ኛው ክፍለ ዘመን የዓለማችን እውቅ ግለሰቦች ያከናወኑትን በጎ ተግባር ግምት ውስጥ በማስገባት መርጠው በመሸለም ላይ እንደሚገኙ ታውቋል።</p>

<p>ሬሜቤር ኣፍርእጭኣ አፍሪካን አስታውስ የተባለው ብዙም ዕውቅና የሌለው መንግስታዊ ያልሆነ ድርጅት የተመሰረተው የጥቁር አፍሪካ የካረቢያን ክልል ደሀ አገሮች ዝርያ ባላቸው ግለሰቦች ሲሆን ድርጅቱ የተቋቋመበት ዋነኛ ዓላማው አፍሪካና ሌሎች የዓለም ደሀ አገሮችን ከረሀብና ከጦርነት እናድናቸው የሚል ነው። ይሁን እንጂ ድርጅቱ ባለፈው ዓርብ በኒውዮርክ ከተማ ባዘጋጀው በዓለ ላይ ላለፉት 100 ዓመታት ለአፍሪካ ሰናይ ተግባር ፈፅመዋል በማለት ለሽልማት ካበቃቸው ግለሰቦች ውስጥ ድርጅቱ የተቋቋመበትን ዓላማ የሚፃረር ባሕሪ ያላቸውን ኢሳያስ አፈወርቂንና ሎራን ካቢላን ለሽልማት አብቅቷል።</p>

<p>ይህንን «ሪሜምበር አፍሪካ» የ20ኛው ክፍለ ዘመን ምርጫን በማስመልከት የኤርትራ ማስታወቂያ ሚኒስቴር በትናትናው ዕለት ባሰራጨው ዘገባ የሻዕቢያው መሪ ኢሳያስ አፈወርቂ ከተሸላሚዎቹ ጥቂት ግለሰቦች አንዱ ሲሆኑ ሌሎቹ የተባበሩት መንግሥታት ዋና ፀሐፊ ኮፊ አናን፣ የቀድሞው የደ/አፍሪካ ፕሬዝዳንት ኔልሰን ማንዴላ፣ የዲ.ሪ ኮንጎ ፕሬዝዳንት ሎራን ካቢላ፣ የቢል ክሊንተን ባለቤት ሂላሪ ክሊንተን፣ ጥቁር አሜሪካዊ የሰብዓዊ መብት ተከራካሪ ጄሲ ጃክሰንና በዩናይትድ ስቴትስ ውጭ ጉዳይ ሚኒስቴር የአፍሪካ ጉዳይ ኃላፊ ሱዛን ራይስ ናቸው። </p>

<p>እንደ ድርጅቱ መግለጫ ኢሳያስ አፈወርቂ ለዚህ ሽልማት ከበቁት እውቅ የዓለማችን ሰዎች አንዱ ሊሆኑ የቻሉት ረጅም ዓመታት ካስቆጠረው የአርነት ትግል በኋላ ለአዲሲቱ ኤርትራ ነፃነትን በማስገኘታቸውና የአገሪቱ መሪ ከሆኑበት ጊዜ አንስቶ ባሳዩት የአመራር ብቃት እንዲሁም በልማቱ መስክ ለኤርትራ ዕድገት ጉልህ አስተዋፅኦ አበርክተዋል በሚል ነው።</p>

<p>ድርጅቱ ለኢሳያስ አፈወርቂ ያዘጋጀውን ይህንኑ ሽልማት ኒውዮርክ በሚገኘው በተባበሩት መንግስታት የኤርትራ አምባሳደር የሆኑት ኃይሌ መርቆሪዮስ መቀበላቸው ታውቋል።</p>

<p>ኢሳያስ የጐረቤት አገሮችን ሰላም የነሱ፣ ጦረኝነትን የሚያራምዱ፣ ወረራ የሚፈፅሙ፣ አሸባሪ ኃይሎችን የሚደግፉ ፍፁም አምባገነን መሪ መሆናቸው እየታወቀ «አፍሪካን አስታውስ» የሚባለው ድርጅት የዘመኑን ሽልማት ሊሰጣቸው መብቃቱ ግራ ከማጋባት የሚያልፍ ሲሆን ምናልባትም የክፍለ ዘመኑ ቀልድ ሊባል ይችል ይሆናል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ኅዳር 13 ቀን 1992</a></p>

</body>
</html>	
