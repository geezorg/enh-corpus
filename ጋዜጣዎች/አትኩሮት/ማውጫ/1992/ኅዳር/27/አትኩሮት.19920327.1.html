<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያዊ ይሁዲዎችና በሩሲያዊ ይሁዲዎች መካከል ክፍተት እየተፈጠረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያዊ ይሁዲዎችና በሩሲያዊ ይሁዲዎች መካከል ክፍተት እየተፈጠረ ነው</h2>


<p>ከቀድሞ የኢትዮጵያ መንግሥት አገዛዝ ጀምሮ በአለፉት 11 ዓመታት ወደ እስራኤል የተጓዙት ኢትዮጵያውያን አይሁዶች ቁጥር ከ74 ሺህ በላይ መድረሱ ይታወሳል። ይህ አሀዝ በእስራኤል ከሚኖሩት አይሁዶች 10 ፐርሰንቱን ይሸፍናል። ከኢትዮጵያ የሄዱት ፈላሾች ከእስራኤላውያን የአኗኗር ዘይቤ ከአገሪቱ ባሕልና ቋንቋ ጋር እስካሁን ለመላመድ ባለመቻላቸው አብዛኛዎቹ ስራአጥ ለመሆን በመገደዳቸው በእስራኤል መንግስት ላይ ችግር ከመፍጠራቸውም በተጨማሪ አብዛኛዎቹ ማለትም ከ85 ፐርሰንት በላይ የሚሆኑት ከዚህ በፊት በአገራቸው ኢትዮጵያ ምንም ዓይነት ዘመናዊ ሕክምና ያላገኙና የኤድስ ቫይረስ ተሸካሚዎች በመሆናቸው በራሳቸው የወደፊት ሕይወት ላይም መከራንና ስቃይን ፈጥረዋል።</p>

<p>ጉዳዩን በማስመልከት ከቴልአቪቭ ከተማ የሚተላለፈው የእስራኤል መንግስት ሬዲዮ ጣቢያ ባለፈው ሳምንት መጨረሻ ባቀረበው ዘገባ «አብዛኛዎቹ ኢትዮጵያውያን ፈላሾች በኤድስ በሽታ መለከፋቸውን የሚገልፅ ዘገባ ከተሰራጨ ጊዜ ጀምሮ የእስራኤል መንግስት የሕክምና ርብርቦሽ እያደረገ ነው። ሆኖም ግን ኢትዮጵያዊኖቹ ለዘመናዊ የሕክምና አገልግሎት ተገዢ ለመሆን ፈቃደኛ ባለመሆናቸው በራሳቸው ላይ ችግር እየፈጠሩ ነው። ከዚህ በተጨማሪ በእስራኤል የሚገኙት የራሺያ አይሁዶች ኢትዮጵያዊኖቹ ላይ የኤድስ ወረርሽን በመንሰራፋቱ አብረው ከሚኖሩበት ካምፕ ለመራቅ ያቀረቡት ጥያቄ ችግርን አስከትሏል። የራሺያ አይሁዶች ከዚህ በፊት በኢትዮጵያውያኑ ላይ ያላቸው ይህን ንቀት ከኤድስ ወረርሽን ዜና መናፈስ በኋላ በከፍተኛ ደረጃ በመጨመሩ በሁለቱ አገር ፈላሻዎች መካከል ያልው ልዩነት እየሰፋ ሄዷል። በተለይ ባለፈው ሳምንት አጋማሽ ላይ በአይሁዶች ካምፕ ውስጥ በሚገኝ አንድ የጤና ጣቢያ የሁለቱ አገር ተወላጆች ተገናኝተው ያደረጉት የቃላት ልውውጥ ሁኔታውን አሳሳቢ ደረጃ ላይ አድርሶታል። ራሺያዊያን ኢትዮጵያውያን የኤድስ ተሸካሚዎች ብለው በመሳደባቸው በተፈጠረው ግጭት በመቶዎች የሚቆጠሩ አይሁዶች ከሁለቱም በኩል ከፍተኛና መጠነኛ ጉዳት ደርሶባቸዋል። ከ20 በላይ የሚሆኑትም ለከፍተኛ አደጋ በመጋለጣቸው በኢየሩሳሌም በሚገኝ ትልቅ ሆስፒታል አስቸኳይ የሕክምና እርዳታ እየተደረገላቸው መሆኑን ሬዲዮ ጣቢያው ዘግቧል።</p>

<p>የኢትዮጵያውያን አይሁዶች አንድ ሶስተኛውን የሚሸፍኑት ከቀድሞዋ ሶቪየት ሕብረት ሪፐብሊኮች የፈለሱት የራሺያ አይሁዶች ከአገራቸው ከመውጣታቸው በፊት የዘመናዊ ቴክኖሎጂ ተጠቃሚና ከፍተኛ ትምህርት ያላቸው በመሆናቸው የእስራኤላውያን የአኗኗር ዘይቤ ባሕልና ቋንቋን ለመልመድ ብዙም ችግር አልገጠማቸውም። የኤች አይ ቪ ምርመራ እንዲደረግላቸው ሲጠየቁም ፈቃደኝነታቸውን የሚገልፁት በደስታ ነው። ራሺያዊያኖቹ ለእስራኤል መንግስት ብቸኛ ችግር የሚፈጥሩት ለኋላ ቀሮቹ የኢትዮጵያውያን ፈላሾች ባላችው ንቀት በየጊዜው የሚያስነሱት አለመግባባት ነው። የእስራኤል መንግስት ኢትዮጵያውያን አይሁዶች በኤድስ በሽታ ሕይወታቸውን ማጣታቸው አንሷቸው ከራሺያኖች ጋር በሚፈጠር አለመግባባት ለሌላ አደጋ እንዲጋለጡ ስለማይሻ የሁለቱ አገር ዜጐችን በተራራቀ ካምፕ ውስጥ ለማኖር መወሰኑን ሬዲዮ ጣቢያው ጨምሮ ገልጿል። የራሺያ አይሁዶች ኢትዮጵያውያኖቹን የኤድስ ተሸካሚ በማለት ያንቋሸሻቸው እንጂ በቅርቡ ከተባበሩት መንግስታት የጤና ድርጅት የወጣው ሪፖርት እንዳመለከተው በቀድሞዋ ሶቪየት ሪፐብሊኮች ያለው የበሽታው ተጠቂዎች ቁጥር በከፍተኛ ቁጥር አድጓል።</p>

<p>እንደ ርፖርቱ ከሆነ ከ1997 የኤድስ ተለካፊ ተብለው ከተመዘገቡት የሪፐብሊኮቹ ሕዝቦች ቁጥር ዘንድሮ በእጥፍ ጨምሯል። ይህ አሀዝ በእስራኤል የሚገኙ አይሁዶችም እንደሚያጠቃልል ታውቋል። በዚህም ምክንያት እራሳቸው ራሺያውያን አይሁዶች የበሽታው ተጠቂ ሆነው ሳለ ኢትዮጵያውያኑን ለማንቋሸሽና ለማግለል የሚያደርጉት ጥረት በዓለም አቀፍ ሰናይ ድርጅቶች መወገዙን የእስራኤል ሬዲዮ ጨምሮ ዘግቧል።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ኅዳር 27 ቀን 1992</a></p>

</body>
</html>	
