<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቻይና ጫማ 60 ሺህ ዜጐችን ጦም አሳደረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቻይና ጫማ 60 ሺህ ዜጐችን ጦም አሳደረ</h1>


<p>በቻይና አገር ተመርተው ወደ አገር ውስጥ በገፍ በሚገቡ የጥራት ደረጃቸውን ባልጠበቁት የቻይና ጫማዎች ሳቢያ ከ60ሺህ በላይ ዜጐች ጦም ማደራቸውን ከአዲስ አበባ ንግድ ም/ቤት የተገኘው መረጃ ዋቢ በማድረግ ሃበሻ ዜና አገልግሎት ዘገበ።</p>

<p>ባለፈው አርብ የጉዳዩን አሳሳቢነት በመረዳት አምስት ያህል ከንግድ ጋር ቅርበትና ትስስር ያላቸው ማህበራትና ንግድ ም/ቤቶች ባስተላለፉት የጋራ መግለጫ ላይ እንዳመለከቱት በጫማ ማምረት ስራ ላይ ከተሰማሩት ከ30 ሺህ በላይ ከሚሆኑት ሰራተኞች ውስጥ ከግማሽ በላይ የሚሆኑት ከስራ ገብታቸው ተፈናቅለዋል።</p>

<p>በአሁኑ ወቅት 15ሺህ ያህል ሰራተኞች ከስራ ውጪ መሆናቸውን ያመለከተው የኢትዮጵያና የአዲስ አበባ ንግድ ም/ቤቶች ፕሬዚዳንት የአቶ ብርሃለ መዋ መግለጫ በአገራቱ አሉ ተብለው ከሚገመቱ 500 አምራቾች ውስጥ 250 የሚሆኑት የተመዘገቡ መሆናቸውን ጠቅሰው «የእነዚህ ፋብሪካዎች የማምረት አቅም ከ50 በመቶ በላይ ቀንሷል» ብለዋል።</p>

<p>በስሌቱ መሠረት ከስራ ገበታቸው ከተፈናቀሉት 15ሺህ ሠራተኞች በአማካይ አራት የቤተሰብ አባል ይኖራቸዋል ተብሎ ቢገመት ከ60 ሺህ በላይ ዜጐች ጦም ለማደር መገደዳቸውን ነው ለመረዳት የሚቻለው።</p>

<p>እንደ ፕሬዚዳንቱ ስጋት ከሆነ በጫማ ኢንዱስትሪ ላይ የተከሰተው ይህ አደገኛ ቀውስ ከወዲሁ እልባት ካልተበጀለት በአገሪቱ የሚገኙ ፋብሪካዎች ከመዘጋት አልፈው ከ30 ሺህ በላይ ሠራተኞች ሙሉ በሙሉ የስራ ዋስትናቸውን ያጣሉ። በሃበሻ ዜና አገልግሎት ዘገባ መሠረት ይህ ስጋት ባፋጣኝ ካልተወገደ ወደፊት 120 ሺህ ሰራተኞችና ቤተሰባቸው ለጐዳና አዳሪነት የሚዳረጉ መሆኑን ነው የሚያመለክተው።</p>

<p>በቻይና አገር የሚመረቱትና በከፍተኛ ድጐማ እየተደጐሙ ወደ ኢትዮጵያ የሚገቡት እነዚህ ጫማዎች በአገር ውስጥ የሚመረቱት ጫማዎች ከጥራት ጋር ሳይሆን ከዋጋ ጋር በተያያዘ አደገኛ ፋክክር መግጠማቸውን ፕሬዝዳንቱ አስገንዝበዋል።</p>

<p>«ጫማዎቹ በቻይና አገር ከሚሸጡበት ዋጋ ባነሰ መሸጣቸውን ትንግርት ነው» ያሉት ፕሬዚዳንቱ « አገሪቱ የርካሽ ሸቀጦች ማራገፊያ መሆኗ ሳያንስ አገር በቀል ምርቶችን ከገበያ ውጪ የማድረግ አዝማሚያ በገሃድ ታይቷል»ብለዋል።</p>

<p>ሁኔታው ከቁጥጥር ውጪ ከመሆኑ በፊት ከወዲሁ እልባት እንዲበጅለት መንግሥት እጁን ያስገባ ዘንድ የተማፀኑት ፕሬዚዳንቱ «መንግሥት ይህን ድርጊት እያወቀ ፈፅሞታል የሚል እምነት የለኝም» ብለዋል።</p>

<p>ፕሬዚዳንቱ ባለ አምስት ነጥብ ተማፅኖ ለመንግሥት ያቀረቡ ሲሆን የሕዝቡን በአገር ምርት የመተማመን ባህል የማዳበር ቅስቀሳ ለማድረግ መታሰቡን አመልክተዋል። አምስት ያህል የንግድ ም/ቤቶችና ማህበራት የተከሰተውን አሳሳቢ ሁኔታ ለመገደብ «በይችላል!» መፈክር ቆርጠው መነሳታቸውን ፕሬዚዳንቱ በመልዕክታቸው ላይ ጠቁመዋል።</p>


<p class="align-center"><a href="/Gazettas/EthiopiaZare/info/EthiopiaZare.sera.html">ከኢትዮጵያ ዛሬ ህዳር 24 ቀን 1994</a></p>

</body>
</html>	














