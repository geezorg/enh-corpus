<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ መስተዳደር በምዝበራና በአስተዳደር በደል ታውኳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ መስተዳደር በምዝበራና በአስተዳደር በደል ታውኳል</h1>

 
<p>የአዲስ አበባ መስተዳደር በረቀቀ ምዝበራና ስር በሰደደ አስተዳደር ብልሹነት የታወከና ባለጉዳዮችን በማጉላላት አስተዳደራዊ መዋቅሩም ይበልጥ እየተበላሽ መምጣቱን የብዙሃን ዜና አገልግሎት ያሰባሰበው መረጃ አመለከተ።</p>

<p>የመስተዳድሩ የህዝብ ግንኙነትና ፕሮቶኮል ሃላፊ አቶ ጤናዳም ዘውዴ በጉዳዩ ላይ የሰጡት አስተያየት እንደሚያመለክተው የችግሩ መኖር በመስተዳድሩም የታመነበት መሆኑን ለችግሩ መፍትሄ የሚሆን አደረጃጀቱን ለማስተካከል ጥናቶች እየተካሄዱ ናቸው ብለዋል።</p>

<p>በደሉ ደርሶብናል ካሉ ባለጉዳዮችና ለመስተዳድሩ ቅርበት ያላቸው ሰራተኞች የሰጡት ጥቆማ እንደሚያመለክተው በተለይ ባለፀጋ የሆኑ ባለጉዳዮች ህጋዊ ጉዳያቸውን ለማስፈፀም ችግሩ እየገጠማቸው መሆኑን ያስረዳሉ።</p>

<p>በጥቆማው መሰረት የመስተዳድሩ ሰራተኞችና ሹሞች በውጭ ሆነው በህገ ወጥ መንገድ ከሚንቀሳቀሱ ስውር ደላሎች ጋር በመሰረቱት የጥቅም ግንኙነት ገንዘብ አላቸው ተብለው የሚጠቆሙትን ባለጉዳዮች በመከታተል አስፈላጊው ክፍያ መክፈል ከቻሉ ጉዳያቸው በአንድ ቀን እልባት እንደሚያገኝ በመግባባት አሳሳቢ የሆነ የውንብድና ተግባር እየፈፀሙ መሆኑን ያመለክታል።</p>

<p>«በህጋዊ ውክልና እና በስም ማዛወር ተግባር ለመፈጸም የመስተዳደሩን ቢሮዎች ለመጐብኘት እድል አጋጥሞኝ ነበር ያሉት አቶ ደሱ ምስጋና የሰጡት ቃል ይህንኑ የውንብድና ተግባር ያረጋግጣል።</p>

<p>በህግና በበቂ መረጃ የተደገፈ ጉዳያቸው በአሰልቺ ቀጠሮና በተንዛዛ ውጣውረድ ፍጻሜ ማግኘት እንዳልቻለ የሚያማርሩት አቶ ደሱ ከመስተዳድሩ የስራ ሀላፊዎች ለስውር ደላሎች በተሰጠው መረጃ መሰረት ጉዳያቸው እንዲፋጠን የእጅ መንሻ እንዲያመጡ ስለመጠየቃቸው አስረድተዋል።</p>

<p>እንደ ግለሰቡ አባባል ከሆነ መብታቸው ለሆነው ጉዳይ በደላሎች አማካይነት ከተጠየቁት የአምስት ሺ ብር እጅ መንሻ በድርድር ሁለት ሺ ብር እንዲከፍሉና ከቢሮ ቢሮ ሲንከባለል መቋጫ አጥቶ የነበረው ጉዳያቸው በአንድ ቀን ጀምበር ለፍፃሜ እንደበቃ ተናግረዋል።</p>

<p>በሌላ በኩልም ከጐረቤታቸው ጋር በተፈጠረ የወሰን ግጭት ህጋዊውን የቦታ ካርታ ወይም አስፈላጊውን መረጃ እንዲያመጡ በፍርድ ቤት የታዘዙ የቤት እመቤት በህዝብ በመቀለድና በማፌዝ የታወቁት የመስተዳድሩ ፀሃፊዎች፣ ተላላኪዎችና ከጉዳዩ ጋር ተያዥነት ያላቸው ሹሞች አንድ ቀን የማይፈጀውን ጉዳያቸውን ለማስፈፀም ከወር በላይ እንደፈጀባቸው ተናግረዋል።</p>

<p>የቤት እመቤቷ እንደሚሉት ከውስጥ አዋቂዎች በተሰጣቸው ምክር መሰረት ለአንድዋ ተራ ሰራተኛ ባስጨበጧት አስር ብር ሲንቀራፈፍ የቆየው ጉዳያቸውን መጠነኛ መፋጠን እንዳሳየ ነገር ግን እሳካሁን ለፍፃሜ እንዳልበቃ መስክረዋል።</p>

<p>በመስተዳድሩ ከሚሰጡት የቦታ፣ የቤት፣ የውርስ፣ የልደት፣ የሊዝ፣ የግብር፣ የፍቃድ አገልግሎቶችና የካርታ የባለቤትነት ጥያቄዎች ከፍፃሜ ለማድረስ በቀላሉ ሊነቀል የማይችል የተወሳሰበ ችግር መኖሩን ሌላው ተበዳይ አቶ ሸሪፍ ዘካሪያስ አመልክተዋል።</p>

<p>በጥብቅና ሞያ የሚተዳደሩት አቶ ሸሪፍ በተለያዩ ግለሰቦችና ጉዳይ ለማስፈፀም የመስተዳድሩን ቢሮዎች በተደጋጋሚ ለመጐብኘት እንደቻሉ ገልፀው ከላይ የተጠቀሱትን በደሎችና የአስተዳደር ንቅዘቶችን የሚያጠናክር አስተያየታቸውን ሰንዝረዋል።</p>

<p>በተለይም ገንዘብ ያለው ባለጉዳይ በህጋዊ መብቱ ተጠቅሞ ጉዳዩ ባግባቡና በወቅቱ እንደማይፈፀምለት ስለሚያውቅ ከዚህ ይልቅ የመስተዳድሩ ሹሞች ከመስተዳድሩ ውጭ ባስቀመጥዋቸው አገናኝ ደላሎች አማካኝነት የተጠየቁትን ገንዘብ ከፍለው ያለምንም ውጣ ውረድ ጉዳያቸው ተጠናቆ ካሉበት ድረስ እንዲመጣላቸው የሚመርጡ መሆኑን የአቶ ሽሪፍ ገለፃ ያስረዳል።</p>

<p>በመስተዳድሩ የውስጥ ሰራተኛ የሆነና ስሙ ቢጠቀስ ከስራው የመፈናቀል እጣ እንደሚገጥመው የሰጋ ሌላ መረጃ አቀባይ ከተናገረው ቃል ለመረዳት እንደሚቻለው የመስተዳድሩ ሹማምንቶችና የጥቅም ተጋሪ የሆኑ ሰራተኞች እየፈፀሙ ያሉት አይን ያወጣ «የእከክልኝ ልከክልህ» ጨዋታ መረን አቶዋል ባይ ነው።</p>

<p>መረጃ አቀባዮ እንደሚለው ሕግን ጠብቀው በአግባቡ መስተናገድ የተሳናቸው በርካታ ዜጐች እያሉ ከቢሮአቸው ሳይወጡ በስልክ ብቻ በሚደረግ ድርድር የሚፈልጉት ጉዳይ እነሱ በሚፈልጉት መንገድ ሲያከናውኑ ታዝቦዋል።</p>

<p>ከሁለቱም አደገኛና አሳሳቢ ከሆኑት ውንብድናዎች መካከል የሌላ ግለሰብ የቦታ ካርታ ለማይገባው ሰው መስጠትና ከህግ አካላት በታዘዙት መሰረት መረጃ እንዲያመጡ ወደ መስተዳድሩ የሚላኩ ባለጉዳዮች ህግ ከሚፈቅደው ውጭ ጉቦ ለሚሰጡ ግለሰቦች ተላልፎ እንደሚሰጥና ህጋዊ ባለጉዳዮች እንባቸውን እየዘሩ ንብረታቸውን አውላላ ሜዳ ላይ መክኖ ሲቀር ለመታዘብ እንደበቃ ነው ከውስጥ አዋቂው ገለፃ ለመረዳት የተቻለው።</p>

<p>በመረጃው መሰረት የልደት ካርዶች፣ የባለቤትነት ጥያቄዎች፣ የውርስና የመሳሰሉት ጉይዩች ፈጽሞ ለማይመለከታቸውና አግባብ ለሌላቸው ሰዎች ያለምንም ይሉኝታ ይቸበቸባሉ።</p>

<p>«የመንግስትን ይዞታ ወደ ግለሰቦች እንዲጠቃለል ማድረግ፣ የአንዳንድ ንብረት ለሌላ አሳልፎ መስጠት፣ ያለበቂ ክፍያ ቦታ መምራት የዘቀጠ አስተዳደር ውጤቶች» ናቸው ብሎዋል መረጃ አቀባዮ።</p>

<p>በመስተዳድሩ ህንፃ ፊት ለፊት ከሚገኙ የፎቶ ኮፒ አገልግሎት የሚሰጡ የማመልከቻና ውል የሚጽፋ እንዲሁም በአቅራቢያው የሚገኙ የደላሎች መናህሪያ አካባቢዎች ጉዳይ በማስፈፀም ስም በመስተደድሩ ሹሞች የውንብድና ምንጭ ስለሆኑት የጥቅም ተጋሪዎች እንቅስቃሴ መኖሩን የብዙሃን ዜና ወኪል ፍንጭ አግኝቶዋል።</p>

<p>የመስተዳድሩ የህዝብ ግንኙነት ሃላፊ አቶ ጤናአዳም ዘውዴ መስተዳድሩን ለዝርክርክ አሰራር የዳረጉት ሁኔታዎች ከወሬ በቀር በተጨበጠው ሁኔታ ላይ የሚቀርብ መረጃ ባለመኖሩም ሁኔታውም ለመቆጣጠር በፖሊስ ሀይል የተደገፈ ክትትል ማድረግ አስፈላጊ እንደሆነ ተናግረዋል።</p>

<p>ይሁንና የሚቀርቡት ስሞታዎች በተጨባጭ መረጃዎች ላይ የተመሰረቱ ከሆነ መስተዳድሩ አፋጣኝ እርምጃ ለመውሰድ እንደማይቦዝን የሃላፊው ገለፃ አስረድቷል።</p>



<p class="align-center"><a href="/Gazettas/EthiopiaZare/info/EthiopiaZare.sera.html">ከኢትዮጵያ ዛሬ ታህሣሥ 1 ቀን 1994</a></p>

</body>
</html>	














