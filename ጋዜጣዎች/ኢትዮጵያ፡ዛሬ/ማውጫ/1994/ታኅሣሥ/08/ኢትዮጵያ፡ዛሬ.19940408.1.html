<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኬንያ ከሶማሊያ የሚያዋስናቸውን ድንበር በወታደራዊ ኃይል አጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያና ኬንያ ከሶማሊያ የሚያዋስናቸውን ድንበር በወታደራዊ ኃይል አጠሩ</h2>


<p>ኬንያና ኢትዮጵያ በሶማሊያ የሚገኘው የአልቃኢዳ የአሸባሪዎች ጦር ሰፈር ለመደምሰስ አሜሪካ የምታደርገውን ወታደራዊ ዝግጅት ተከትሎ ድንበሮቻቸውን በጦር ኃይል እያጠሩ መሆኑ ከወታደራዊ ክፍሎች የተገኘው መረጃ አመለከተ።</p>

<p>የብዙሃን ዜና አገልግሎት ከወታደራዊ ክፍሎች አገኘሁት ያለውን ዜና ጠቅሶ እንደዘገበው አሜሪካ፣ ኢትዮጵያና ኬንያ በደረሱት ወታደራዊ ስምምነት መሠረት የአልቃኢዳን የአሸባሪዎች መረብ ለመበጣጠስ ለሚደረገው ዓለም አቀፍ ጥረት ሙሉ ስምምነት ላይ ደርሰዋል።</p>

<p>የአሜሪካ የጦር አውሮፕላኖች ኅዳር 30/1994 ዓ.ም ጀምሮ የኬኒያና የኢትዮጵያ አዋሳኝ በሆኑ ድንበሮች ላይ የቅኝት በረራ በማድረግ የሚደበደቡትን የአሸባሪዎች ጦር ሰፈር ለይቶ ለማወቅ ጥረት አድርጓል።</p>

<p>ይህንኑ የቅኝት በረራ ተከትሎ ኢትዮጵያና ኬንያ እግረኛ ወታደሮቻቸውን ወደ ሶማሊያ ጠረፍ ማስጠጋታቸውን መረጃው አመልክቷል።</p>

<p>«አሜሪካ በአልቃኢዳ ላይ የምትፈጽመው የአየር ጥቃት መቼ እንደሚሆን በውል የታወቀ ነገር የለም» ያለው ይኸው መረጃ «ከአፍጋኒስታን ቀጥሎ የአሸባሪዎች መቀፍቀፊያ ተብሎ በአሜሪካ ጥቁር መዝገብ የሰፈረው የሶማሊያ ወታደራዊ ማሰልጠኛ ሰፈሮች በአሜሪካ አየር ኃይል ድንገተኛ ጥቃት ይሰነዝርባቸዋል።»</p>

<p>በረሃማውና አልቃኢዳ ሰፍሮበታል ተብሎ የሚጠረጠረው የሶማሊያ ክፍል ከኢትዮጵያ መነሳት ወደ ሕንድ ውቅያኖስ የሚፈሰው የጁባ ወንዝ እንደሚያዋስኑት ነው ወታደራዊ መረጃዎች የሚያመለክቱት።</p>

<p>«ኢትዮጵያና ኬኒያ ወታደሮቻቸውን ወደ ሶማሌ ድንበር የማንቀሳቀስ ዋናው ምክንያት ከአሜሪካ አየር ኃይል ድንደባ የሚያመልጡትን አሸባሪ ታጣቂዎች ለመደምሰስ ነው» ብሏል መረጃው።</p>

<p>የኢትዮጵያ የመከላከያ ኃይል ከዋቢ ሸበሌ ወንዝ ዶሎ ተብሎ እስከሚጠራው የጠረፍ ከተማ ድረስ የሚገኘውን የኢትዮጵያን ድንበር በንቃት እየጠበቀ መሆኑን ነው መረጃው የሚያስረዳው። በወታደራዊ ትንተና መሠረት የኢትዮጵያ መከላከያ ሠራዊት ይህን ሰፊ የድንበር ቀጠና በጥብቅ ቁጥጥር ስር የማድረጉ አስፈላጊነት የአልቃኢዳ አሸባሪዎች የመሸጉበትን የጦር ሰፈር በአሜሪካ አየር ኃይል መደብደቡ የሚያደርጉትን ሽሽት ከመከለከል ነው ተብሏል።</p>

<p>የጁባ ወንዝ በድንበርነት የማያካልለው ይኸው የሽብር ቀጠና ጌዶ፣ መካከለኛውን ጁባና የታችኛው ጁግ ተብለው በሚጠሩ ክልሎች የተከፈለ መሆፕኑን የተገኘው መረጃ አስረድቷል።</p>

<p>በመረጃው መሠረት በጁባ ሸለቆና በኬኒያ የየብስ ድንበር መካከል የሚገኘው በረሃማ ግዛት አሸባሪዎች ያለከልካይ የሚፈነጩበት ስለመሆኑ የኢትዮጵያ መንግሥት ተጨባጭ መረጃ አለኝ እያለ ነው። </p>

<p>አልትሃድና ኦነግ ወደ ኢትዮጵያ ግዛት በመዝለቅ ከፍተኛ የሽብር ጥቃት ሙከራ ያደርጉብት በነበረው በ80ዎቹ አጋማሽ አካባቢ በሟቹ ሜጀር ጄኔራል ኃየሎም አርአያ የሚመራው የኢትዮጵያ መከላከያ ኃይል ወደ ሶማሊያ ዘልቆ በመግባት አሸባሪዎቹን አጥቅቶ ስለመመለሱ ወታደራዊው መረጃ አስታውሷል።</p>

<p>ኢትዮጵያ ይህን የሽብር እንቅስቃሴ መቆጣጠር የሶማሊያ ድንበር ጥሶ በመግባት ወታደራዊ ቤዞችን እስከመደምሰስ ደርሷል። በወቅቱ የኢትዮጵያ መከላከያ ኃይል በወሰደው ርምጃ እስከ 1990 ድረስ ከተናጠል የሽብር የጥቃት ሙከራ በስተቀር ጐልቶ የታየ የአሸባሪነት አደጋ አለማጋጠሙን ነው ወታደራዊው ትንተና የሚያረጋግጠው።</p>
 
<p>በ1990-91 አካባቢ የኢትዮጵያ መከላከያ ኃይል የእነዚህን የአሸባሪዎች ኃይል ለማሽመድመድ በወሰደው ርምጃ የኬኒያን ድንበር ተጠግቶ በበረሃማ ተራራ ውስጥ የመሸገውን የአሸባሪዎች ቤዝ በመደምሰስ ፈርጀ ብዙ ወታደራዊ መረጃዎችን ማርኮ ስለመመለሱም የተገኘው መረጃ አመልክቷል።</p>

<p>በዚህ ወቅት ግዙፍ ግምት የሚሰጠው ወታደራዊ ሚስጥር በመከላከያ ሠራዊቱ እጅ በመውደቁ የወቅቱ የኢትዮጵያ ኃይል ድርጊት አሸባሪዎቹን ብቻ ሳይሆን ሻዕቢያንም ጭምር ለከፍተኛ የሞራል ውድቀት ዳርጐታል።</P>

<p>በአሁኑ ወቅት አሜሪካ ሰፊ ዘመቻ የከፈተችበት የሽብር እንቅስቃሷ ለራሷ ለአሜሪካ እንጂ ለኢትዮጵያ አዲስ አይደለም። «ምክንያቱም» ይላል መረጃው ኢትዮጵያ ከሚችሉት ሁሉ ሳይደርቅ በእርጥብ እያለች ስሞታዋን ታሰማ ነበርና።</P>

<p>የኢትዮጵያ መከላከያ ኃይል የእነዚህን የአሸባሪዎች ምንሥ ለማድረቅ በአየርም ይሁን በምድር ጠንካራ ብቃት እንዳለው ቢታመንም ከኢትዮጵያ ጋር የሚዋሰነውንና ጌዶ ተብሎ ከሚጠራው ክልል በስተቀር ወደ መካከለኛው ጆባ ግዛት ዘልቆ ለመግባት አልደፈረም።</P>

<p>ለዚህም ወታደራዊ መረጃው የሰጠው ትንታኔ «ኢትዮጵያ የራሷን ደህንነት ከማስከበር 'በቂ እርምጃ ወስጃለሁ' ብላ በማመኗ አለዚያም አለም አቀፍ ሕግን ለማክበር ወይም ከዚያ በላይ ዘልቆ መግባት በረሃማው የሶማሌ ምድር የተመቻቸ ሆኖ አለመገኘቱ ሊሆን ይችላል።»</P>

<p>ይሁን እንጂ «አሜሪካ ዘግይታለች» እያሉ ነው ኤክስፐርቶቹ ምክንያቱም በዚህ ወታደራዊ ካምፕ የሚገኙ አሸባሪ ሰልጣኞች አካባቢው የሚደበድብ መሆኑን በይፋ በሚወራበት በዚህ ወቅት አይናቸው እያየ ለጥቃት የሚጋለጥበት ምክንያት የለም እናም አሜሪካ ኦናቸውን የቀሩትን እነዚህን ካምፖች ከመደብደብ በቀር የምታተርፈው ትርፍ አይኖርም።</P>

<p>እነዚህ አሸባሪ ታጣቂዎች አሜሪካ ድብደባ ታደርጋለች ተብሎ ከተወራበት ዕለት አንስቶ ጓዝ ጉዝጓዛቸውን ጠቅልለው ወደ ኬኒያ ግዛት መሸሽ የተሻለ አማራጭ እንደሚሆንላቸው ይታወቃል። የዚህ ምክንያቱም የኢትዮጵያን መከላከያ ኃይል ከመጋፈጥ ይልቅ ከኬኒያ ወታደሮች ጋር መዋጋት ስለሚቀላቸው እንደሆነ ወታደራዊ ግምቶች ተሰንዘረዋል። </P>

<p>ይህኛው ትንታኔ እንደሚያስረዳው ከሆነ ከኢትዮጵያ ጋር የሚዋሰነው ደቡብ ምስራቅ የኢትዮጵያ ድንበር የአሊትሃድና የኦነግ የሽብር ተልዕኮ ማስፈፀሚያ ግዛቶች ሆነው ቆይተዋል። ከሶማሊያ ግዛት በመነሳት በኬኒያ በኩል ሸልኮ ጥቃት ለማድረስ የሚሞክሩት እነዚህ አሸባሪዎች ይህን ክፍተት እንደመልካም አማራጭ ሲጠቀሙበት ቆይተዋል።</P>

<p>በወታደራዊ አተረጓጐም መሠረት ለኬኒያ በጣም ቅርብ የሆኑ የኢትዮጵያ ከተሞችና ኢኮኖሚያዊ ተቋሞች ላይ ጥቃት ከሰነዘሩ በኋላ ፈጥነው ለማምለጥ እንዲረዳቸው ይህን ክፍተት ተጠቅመውበት በሌላም በኩል የኢትዮጵያ መከላከያ ኃይል እነዚህን አሸባሪዎች እግር በግር ተከታትሎ ለመደምሰስ መሞከሩ ባይቀርም የኬኒያን ሉአላዊ ግዛት አልፎ ለመግባት ዓለም አቀፍ ሕግ ስለሚያግደው አሸባሪዎቹ ይህንኑ ሁኔታ በመጠቀም የማወክ ተግባራቸውን እስከ ቅርብ ጊዜ ድረስ ገፍተውበታል። ይህም ኢትዮጵያን ኬኒያ የአሽባሪዎችን ጥቃት ለመከላከል እስከተስማሙበት ጊዜ ድረስ ቆይቷል።</P>

<p>ኢትዮጵያ በሶማሊያ እየተፈለፈሉ ለሚያጠቋት አሸባሪዎች የመጋለጫ ምክንያት በሕንድ ውቅያኖስ የሚገኘው ኪስማዩ ውቅያኖስ እስከኬኒያ መድረሻ የውቅያኖስ ድንበር እንደልብ ለመግባትና ለመውጣት አመቺ ሆኖ በመገኘቱ ነው።</P>

<p>እንዲያውም አሸባሪዎቹ የኪስማዩን ወደብ ጨምሮ የኬኒያና የሶማሊያ ግዛት መገናኛ ጫፍ የራሳቸውን ሰፊ የውንብድና ንግድ ሲያካሂዱበት ቆይተዋል።</P>

<p>የታችኛው ጁባ በሚል የሚታወቀው ግዛት አሸባሪዎቹ መሳሪያ ከማራገፍ አንስቶ ለኢትዮጵያና ለኬንያ አስቸጋሪ የሆነ የኮንትሮባንድ ንግድ እንደ መነሻና መድረሻ አድርገው ሲጠቀሙበት እንደቆዩ ነው ትንታኔው የሚያመለክተው።</P>

<p>አሊትሃድም በዚህ መንግሥት በሌለበት ግዛት ከአልቃኢዳ ጋር በመሻረክ የአሸባሪነት መረቡን ለማንሰራፋት መልካም አጋጣሚ ፈጥሮለታል።</P>

<p>የኪስማሃዩ ወደብን በበላይነት የሚቆጣጠረው አካል አለመኖሩ ቢኖርም በጐሳዊ ጠባብነት የሚታመስ በመሆኑ ለአሸባሪዎቹ አማራጭ የሌለው ቀዳዳ ከፍቶላቸዋል።</P>

<p>የአልቃኢዳ ወታደራዊ ማሰልጠኛ የሚገኘው የኬኒያን ድንበር ተጠግቶ ሲሆን የሕንድ ውቅያኖስ ጠረፋማ መሬት አንስቶ መካከለኛው ጁባ እና ኢትዮጵያን እስከሚያዋስናት ጌዶ ክልል የሚገኘው አካባቢ በሙሉ የእነዚህ አሸባሪዎች መፈንጫ እንደሆነ ነው ወታደራዊው ትንታኔ የሚያረጋግጠው።</P>


<p class="align-center"><a href="/Gazettas/EthiopiaZare/info/EthiopiaZare.sera.html">ከኢትዮጵያ ዛሬ ታኅሳስ 8 ቀን 1994</a></p>

</body>
</html>	














