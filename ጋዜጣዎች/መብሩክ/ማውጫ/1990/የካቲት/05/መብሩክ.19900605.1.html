<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሞት ብይን የተፈረደባቸው የሃይሎም አርአያ ገዳይ ጀሚል ያሲን ከቤተሰባቸው ጋር እንደማይገናኙ ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የሞት ብይን የተፈረደባቸው የሃይሎም አርአያ ገዳይ ጀሚል ያሲን ከቤተሰባቸው ጋር እንደማይገናኙ ገለፁ</h1>

 
<p>ኢሕአዴግ ባካሄዳቸው ወታደራዊ እንስቃሴዎች ውስጥ ከፍተኛ ከበሬታ እና እውቅና የነበራቸው ሜጀር ጄኔራል ኃይሎም አርአያ ገዳይ የተባሉት አቶ ጀሚል ያሲን ሰሞኑን ፍ/ቤት በመቅረብ አቤቱታቸውን አሰምተዋል።</p>

<p>የካቲት 6/1988 ዓ.ም ከሌሊቱ ሰባት ሰዓት ላይ በጄ/ል ኃይሎም አርአያ ላይ አምባራስ ሆቴል ውስጥ የግድያ ወንጀል ፈፅመዋል የተባሉት አቶ ጀሚል ያሲን መሐመድ የፈፀሙት ወንጀል በማስረጃ በመረጋገጡ የከፍተኛው ፍ/ቤት 2ለ1 በሆነ የድምፅ ብልጫ የሞት ብይን የፈረደባቸው መሆኑ የሚታወቅ ሲሆን ይህም ፍርድ እስከ አሁን ድረስ ተግባራዊ ያለመሆኑ ታውቋል። ተከሳሽ አቶ ጀሚል ያሲን ጉዳያቸው /ፍርዱ/ በሰበር ችሎት እንዲታይላቸው ጠይቀዋል። አቶ ጀሚል ያሲን በአሁኑ ሰዓት በአዲስ አበባ ወህኒ ቤት በጨለማ ክፍል ውስጥ እንደሚገኙ የገለፁት የውስጥ አዋቂዎች ባለፈው ጥር 29/1990 ዓ.ም ከፌዴራሉ ከፍተኛ ፍ/ቤት ሁለተኛ ወንጀል ችሎት መቅረባቸውን አስታውቀዋል። በ4፡30 ሰአት ላይ ከፍ/ቤቱ የቀረቡት አቶ ጀሚል ባዲስ አበባ ወህኒ ቤት ቆይታቸው ከጠበቆቻቸው እና ከቤተሰቦቻቸው ጋር ተገናኝተው ለመነጋገር መብታቸውን እንደተነፈጉ ለችሎቱ አቤቱቻቸውን አቅርበዋል። ፍ/ቤቱም አቤቱታቸውን በመቀበል ተገቢውን ትብብር ባሉበት ቦታ እንዲደርስላቸው ትዕዛዝ ማስተላለፉ ታውቋል።</p>

<p>አቶ ጀሚል ያሲን እስር ቤት ውስጥ ከእነ ዶ/ር ታዬ ወ/ሰማያት እና ከቀድሞው ም/ጠ/ሚ/ር አቶ ታምራት ላይኔ ጋር በጨለማ ክፍል ውስጥ እንደታሠሩ አንዳንድ ዘገባዎች የሚጠቁሙ ሲሆኑ የቀረበባቸው የሞት ፍርድ በርዕሰ ብሔሩ እስከሚፀና ድረስ በሕይወት እንደሚቆዩ ታውቋል። በሌላ ተመሳሳይ ዜና በአሁኑ ሰዓት በዓለም አቀፍ ደረጃ የሞት ፍርድ እንዳይኖር /እንዲነሳ/ ታላላቅ የሃይማኖት እና የፖለቲካ ሰዎች ውትወታ እያደረጉ ሲሆን ይህንን ዘመቻ ከሚቃወሙት መካከል ኢትዮጵያ አንዷ ነች።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ የካቲት 5 ቀን 1990</a></p>


</body>
</html>	
