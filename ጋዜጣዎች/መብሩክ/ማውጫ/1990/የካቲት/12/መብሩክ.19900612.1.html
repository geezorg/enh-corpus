<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጪ ጋዜጠኞችን የመዘገብ ነፃነት የሚፃረር መመሪያ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> ጋዜጠኛን ማሠር ቀጥሏል</span></h2>
<h1 class="align-center"> የውጪ ጋዜጠኞችን የመዘገብ ነፃነት የሚፃረር መመሪያ ወጣ</h1>

 
<p>ከተለያዩ የባህር ማዶ አገሮች ለተለያዩ የጋዜጠኝነት እና ተመሳሳይ የሥራ ዘርፎች ወደ ኢትዮጵያ የሚመጡ ጋዜጠኞች እና ሪፖርተሮች ላይ መንግሥት በቅርቡ አዲስ ፖሊሲ ማውጣቱ ብዙዎችን የባህር ማዶ የሙያው ሰዎችን አሳዝኗል ተባለ።</p>

<p>በአዲሱ ህግ መሠረት ማንኛውም የባህር ማዶ ጋዜጠኛ ወደ ኢትዮጵያ ለመምጣት ሃሣብ ሲኖረው ከአሥራ አምስት ቀናት በፊት በአካባቢው ለሚገኘው የኢትዮጵያ ኤምባሲ ሪፖርት ማድረግ አለበት ይላል። ይህ ካልሆነ ጋዜጠኛው ወደ ኢትዮጵያ የሚያስገባውን ቪዛ እንደማይገኝ በቅርቡ የተላለፈው ደንብ ያመለክታል። ይክ ካለፈው ጃንዋሪ 22 /ጥር 14/ 1998 ጀምሮ ተግባራዊ መሆኑ የታወቀው በውጪ ጋዜጠኞች ላይ ያነጣጠረው የፕሬስ ህግ ፖሊሲ ከዚህ ቀደም ማንኛውም የውጪ አገር ጋዜጠኛ እንደፈለገው ወደ ኢትዮጵያ ገብቶ መውጣት ይችላል ከሚለው ህግ ጋር የሚፃረር መሆኑን በደ/አፍሪካ ጆሃንስበርግ ውስጥ የሚገኘው የአፍሪካ ጋዜጠኞች ማህበር ሰሞኑን ተቃውሞውን ገልጿል። በብዙዎቹ የባህር ማዶ ጋዜጠኞች አመለካከት በአሁኑ ሰዓት በአገሪቱ ውስጥ እየተሠራበት የሚገኘው የፕሬስ ህግ «አስፈሪ እና በጋዜጠኛው አንገት ላይ ካራ የቀሰረ ህግ ነው» በማለት ይኰንኑታል። ይሁን እንጂ በፕሬስ ህጉ ሥር የሚንቀሳቀሱት የሥርዓቱ አስፈፃሚዎች «ህጉ የላላ እና ከማንኛውም አገር የተሻለ የመናገር መብትን የሚያስከብር ነው።» ሲሉ የተለየ አቋም ይዘው ይገኛሉ። </p>

<p>ይህ በእንዲህ እንዳለ በነፃው ፕሬስ አባላት ላይ የሚካሄደው ወደባ እና ማሰር አሁንም እንደቀጠለ ሲሆን ከዚሁ ዘመቻ ጋር በተያያዘ መልኩ ባለፈው የካቲት 5/1990 ዓ.ም. «የኢትዮ ታይምስ» ጋዜጣ ዋና አዘጋጁ እና አሳታሚ የሆኑት አቶ ክፍሌ ሙላት ማእከላዊ ወንጀል ምርመራ ለጥያቄ እንደሚፈለጉ ተነግሯቸው በተጠቀሰው ቀን ቢቀርቡም ከእሥር ያለማምለጣቸውን ኢትዮ ታይምስ ጋዜጣ በየካቲት 8/1990 ዓ.ም. የዜና ዘገባዋ ላይ ጠቅሳለች። እንደ ጋዜጣዋ ትንታኔ ጋዜጠኛ ክፍሌ ሙላት የታሠሩበት ዋና ምክንያት በቅርቡ በነፃ ፕሬስ አባላት ላይ በተካሄደው የጅምላ እስር እና ወከባ ሳቢያ የዓለም አቀፉ ማህበረሰብ በተለይ የነፃ ፕሬስ ወገኖች ድርጉቱን በመቃወም ድምፃቸውን ከአጥናፍ እስከ አጥናፍ ባስተላለፈበት ወቅት የኢትዮጵያ ነፃ ጋዜጠኞች ማህበር /ኢነጋማ/ በበኩሉ በአባላቱ ላይ የተፈፀመውን እስራት በመቃወም ታሳሪ አባላቱን ከእነ ሙሉ ስም ዝርዝራቸው በመግለጫው ላይበማውጣቱ በመግለጫው ላይ የጠቀሰው የኡርጂ ጋዜጣ «የአሸባሪዎች ደጋፊ በመሆኗ መግለጫው ትክክል አይደለም። ማስተባበያም እንፈልጋለን» ከሚል ውንጀላ አኳያ የተነሳ እንደሆነ ለማወቅ ተችሏል። ይህ የፀጥታ ኃይሎች የኢነጋማ ፕሬዝዳንት በሆኑት አቶ ክፍሌ ላይ የወሰዱት መቅሰፍታዊ እርምጃ ብዙዎቹ የነፃ ፕሬስ አባላት በመገረም ከመመልከታቸው በተጨማሪ ፕሬሱ ዛሬም አስጊ ጐዳና ላይ መሆኑን ያመለክታል ሲሉ ተደምጠዋል። በተያያዘ ዜና በቅርቡ በማዕከላዊ ወንጀል ምርመራ ጽ/ቤት ሲጉላሉ የቆየ አንዳንድ የነፃ ፕሬስ አባላት ፍ/ቤት ቀርበው የዋስ መብታቸው እንዲጠበቅ መወሰኑ ታውቋል።</p>

<p class="align-center"><a href="/Gazettas/Mebruk/info/Mebruk.sera.html">ከመብሩክ የካቲት 12 ቀን 1990</a></p>


</body>
</html>	







