<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>8 ቱሪስቶች ባልታወቁ ታጣቂዎች ታፍነው ተዘረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> 8 ቱሪስቶች ባልታወቁ ታጣቂዎች ታፍነው ተዘረፉ</h1>

 
<p>ባለፈው መጋቢት 27 ቀን 1990 ዓ.ም. ከቀኑ 9፡15 ሲሆን በሰሜን ኦሞ አስተዳደር በኮንሶ ወረዳ ከወይጦ ከተማ ወደ ኮንሶ በሚወስደው መንገድ ላይ ከፍተኛ መጠን ያለው የገንዘብና የንብረት ዝርፊያ መፈፀሙን በቦታው የነበሩ አንድ የአስጐብኚ ድርጅት እማኝ ግለሰብ በተለይ ለመብሩክ ጋዜጣ ዝግጅት ክፍል በግንባር ተገኝተው አስረድተዋል።</p>

<p>ዝርፊያው የተፈፀመው ከወይጦ ከተማ 7 ኪሎ ሜትር ላይ ጥቅጥቅ ካለ ደን አካባቢ ከሚገኝ ጠምዛዛና ረባዳ ሥፍራ ሲሆን ይኸው ቦታከሰሜን ኦሞ ዋና ከተማ ከሆነው አርባ ምንጭ በስተደቡብ 156 ኪሎ ሜትር ርቀት ላይ ይገኛል።</p>

<p>ዝርፊያውን የፈፀሙት ግለሰቦች የኢሕአዴግን የመከላከያ ሠራዊት ልብስ የለበሱና የእጅ ቦንቦችን ጨምር ክላሽንኮቭ ጠመንጃ የታጠቁ አራት ግለሰቦች ከመሆናቸውም በተጨማሪ በትግሪኛ ቋንቋ ይነጋገሩ እንደነበር እኚሁ ግለሰብ በግልፅ መረዳታቸውን ከመግለፃቸውም ሌላ አማርኛቸውም ቢሆን የተሰባበረ ነው ብለዋል።</p>

<p>እነዚሁ የኢሕአዴግ የመከላከያ ሠራዊት አባሎች ናቸው የተባለላቸው ዘራፊዎች አመቺ ቦታ ለመያዝ ሁለት የአስጐብኚ ድርጅት መኪናዎችን አንድ የአርባ ምንጭ የካቶሊክ ሚሽን ንብረት የሆነ ላንድ ክሩዘር አስገድደው በማስገባት አምስት የእስፓኒሽ፣ ሁለት የኢጣሊያ አንድ የሕንድ ዜግነት ያላቸውን ስምንት አገር ጐብኚዎችና አምስት ኢትዮጵያውያንን ከአርባ ሺህ ብር በላይ የሚገመት ዶላር፣ ብር፣ ፓውንድ ሲዘርፉ የአርባ ምንጭ ካቶሊክ ሚሽን ንብረት የሆነውን አ/አ ኮድ 2-47979 ላንድ ክሩዘር መኪና እንዳለ ይዘውት ተሰውረዋል።</p>

<p>በዚሁ ላንድ ክሩዘር መኪና ውስጥ ለጂንካ ከተማ ካቶሊክ ሚሽን መገልገያ የሚሆኑ ልዩ ልዩ ቁሳቁሶች ተጭነው የነበረ ሲሆን በውስጡም ተሳፍረው የነበሩት ግለሰቦች ንብረት እንዳለ መወሰድን ለማወቅ ተችሏል።</p>

<p>በሌላ በኩል ደግሞ ዘራፊዎቹ የአርባ ምንጭ ካቶሊክ ሚሽን መኪና ይዘው ሲሄዱ የሁለቱን አስጐብኚ ድርጅቶች መኪና ቁልፍ እንዳይከተሏቸው በመፍራት ነጥቀው በመሰወራቸው ቱሪስቶችና የተቀሩት ኢትዮጵያውያን በአካባቢው በሚገኙ አደገኛ አውሬዎች ሕይወታቸው አደጋ ላይ ሊወድቅ ይችል እንደነበር ግለሰቡ አብራርተዋል።</p>

<p>ሆኖም ቁልፎቹ የተወሰዱባቸው መኪናዎች ሞተር ለማስነሳትና ጐብኚዎቹንም ሆነ የተቀሩትን ኢትዮጵያውያን ዜጐች በአውሬ ከመባለት ለማዳን በተደረገው ርብርቦሽ ወይጦ የሚገኘው የአቶ ጌታቸው የእርሻ ልምታ ሠራተኞች የኦሮሮ አስጐብኚ ድርጅት ሠራተኞች የወይጦ ከተማ ፖሊስ አባላት ባደረጉት ከፍተኛ የሆነ አስተዋፅኦ በሰዎችም ሆነ በቀሪ ንብረቶች ላይ አደጋ ከመድረሱ በፊት ወይጦ ከተማ ሊሻገሩ ችለዋል።</p>

<p>እኚሁ ግለሰብና የተቀሩት ኢትዮጵያውያን በመሆን ወይጦ ከተማ ውስጥ ዘራፊዎችን በተመለከተ ሁኔታውን ለፖሊስ ከማመልከታቸውም በተጨማሪ ነገሩን ለማጣራት በግላቸው ባደረጉት ክትትል መሠረት ዘራፊዎቹ ወይጦ ከተማ ውስጥ ከአንዲት ግለሰብ ምግብ ቤት ለሦስት ቀናት ውለው እንዳደሩና እንዳውም ትጥቃቸውን በግልፅ ይዘው ሲዘዋወሩ እንደነበር የአካባቢው ነዋሪዎች ስለነገሯቸው የግለሰቦችን ማንነት ለማወቅ መቻላቸውን ተናግረዋል።</p>

<p>በተለይም የዕለቱን ዝርፊያ ያቀነባበረውና የመራው ግለሰብ ማዕረጉ የመቶ አለቃ እንደሆነና በአብዛኛው በበረሃ ስሙ ወዲ ሽራሮ በሚል መጠሪያ የሚታወቅ መሆኑንና ለበርካታ ዓመታት በትግሉ ሜዳ በመሰለፉ የተነሳ በቴክኒክ ሙያው ከፍተኛ ልምድ ያለው ታጋይ እንደሆነ ከአካባቢው ለማረጋገጥ ችለናል ሲሉ ግለሰቡ አስረድተዋል። በዕለቱም ከጫካ ውስጥ የነበረችውን መኪና በተቀላጠፈ ሁኔታ ከቆመችበት ጐድጓዳ ስፍራ አስፈንጥሮ በማውጣት ሲያሽከረክር በሹፌርነት ለረጅም ጊዜ ማገልገሉን ለመረዳት መቻላቸውንም ጨምረው ገልፀዋል።</p>

<p>እነዚህ አራት የመከላከያ ሠራዊት ታጋዮች የዘረፉትን ንብረት በመያዝ አርባምንጭ ከተማን አቋርጠው ወደ አዲስ አበባ መስመር መገስገሳቸውን የመኪናዋን ታርጋ የሚያውቁ የአርባ ምንጭ ከተማ ነዋሪዎች ጥቆማ ቢሰጧቸውም መኪናዋን ይዘው ወዴት እንደተሰወሩ ግን እስካሁን የሚታወቅ ነገር አለመኖሩን ከግለሰቡ ለማወቅ ተችሏል። ይሁንና ስለታጋዮቹ ማንነት ለማወቅ አርባ ምንጭ የሚገኙትን የደቡብ እዝ ዋና አዛዥ በመገናኘት ቢጠይቁም ወዲ ሽራሮ የተባለው ታጋይ ከሰራዊቱ መገለሉን እንደነገሯቸው እኚሁ ግለሰብ አያይዘው ገልፀዋል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ሚያዝያ 29 ቀን 1990</a></p>




</body>
</html>