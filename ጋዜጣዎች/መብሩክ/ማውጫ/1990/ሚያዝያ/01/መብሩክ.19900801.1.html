<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕ/ት ክሊንተንን ተግሳጽ «ያፈረሱት» ሎሬት ካቢላ አ/አ ላይ ለምክክር መጥተው ሄዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline"> የኢሕአዴግ እጅ በጦርነቱ ውስጥ አለበት!</span></h3>
<h1 class="align-center"> የፕ/ት ክሊንተንን ተግሳጽ «ያፈረሱት» ሎሬት ካቢላ አ/አ ላይ ለምክክር መጥተው ሄዱ</h1>
<h2> የስቴት ዲፓርትመንቱ መግለጫ አውጥቶባቸዋል</h2>
 
<p>በአገራቸው ያለውን የሰብዓዊ መብት ረገጣ የእርስ በርስ ጦርነት የሥርዓት አልበኝነትን መቆጣጠር እንደተሳናቸው የሚነገርላቸው የቀድሞዋ ዛየር /ኰንጐ ኪንሻሳ/ ፕሬዝዳንት ካቢላ በኢትዮጵያ የሶስት ቀን ይፋዊ ጉብኝት ለማድረግ አ/አ ገብተዋል።</p>

<p>ፕ/ት ሎሬት ካቢላ አ/አበባ የገቡት ከሣምንት በፊት የአሜሪካው ፕ/ት ቢል ክሊንተን ኡጋንዳ ኢንተቤ ውስጥ በጠሩት የአፍሪካ መሪዎች ስበሰባ ላይ በመገኘት በአገራቸው ያለውን የሰብዓዊ መብት ረገጣ እንደሚያስቆሙ ለአሜሪካው አቻቸው የፈረሙት ወረቀት ቀለሙ ሳይደርቅ የገቡትን ቃል ኪዳን በማፍረስ በአገሪቱ ውስጥ አሉ ከሚባሉት ጠንካራ የሰብዓዊ መብት ተሟጋቾች አንዱ የሆነው /አዛዱ/ (ጥሀ ኣስሶቺአቲኦን ፎር ትሀ ደፈንቸ ኦፍ ሑማን ሪግህትስ) በአአሪቱ ውስጥ እንዳይንቀስቀስ ማእቀብ በመጣል መሆኑ ታውቋል። ፕ/ት ካቢላ ፕ/ት ሞቡቱ ሴሴሴኮን ለመጣል ባደረጉት የትጥቅ ትግል እና ጠ/ሚ/ር መለስ ዜናዊ ፕ/ት ኢሳያስ አፈወርቂ፣ ፕ/ት ሙሴቪኒ ሜ/ጄ ፓል ኪጋሜ በወታደራዊ እና ሎጂሥቲካዊ ትብብሮች እንደረዷቸው ታማኝ ምንጮች ይናገራሉ። የ56 ዓመቱ ካቢላ የፖለቲካ ፍልስፍና ትምህርታቸውን ያጠናቀቁት ፈረንሳይ ውስጥ ነው። የፕ/ት ካቢላ መንግሥት በአሁኑ ሰዓት በሚያደርሰው የሰብዓዊ መብት ረገጣ ከቀድሞው ምእራባውያን ወዳጆቹ እየራቀ እንደመጣ ፍንጮች ያሳያሉ። ባለፈው ማክሰኞ የአሜሪካ ስቴት ዲፓርትመንት ባወጣው መግለጫው የካቢላ መንግስት በሰብዓዊ መብት ተሟጋቾች እና መንግሥታዊ ድርጅቶች ላይ የሚወስደው እርምጃ የዲሞክራሲን ባህል የሚገል ነው ሲል ኮንኖታል።</p>

<p>/የአዛዱ/ ዋና ዳይሬክተር ሚስተር ዊሊያም ጄኔቭ ውስጥ ከሬዲዮ ፍራንስ ኢንተርናሽናል ጋር ባለፈው ሰኞ ባደረጉት ቃል ምልልስ ድርጅታቸው ማዕቀቡን እንደማይቀበል አስታውቀዋል። ለዚህ ወቀሳ ፕ/ት ካቢላ የሰጡት ምላሽ ድርጅቶቹ ከውጪ ኃይሎች ጋር በማበር አዲስ አምባገነንነት እንዲሰርጽ እያደረጉ ናቸው ብለዋል። ካቢላ ባለፉት ሶስት ቀን የአ/አበባ ቆይታቸው በታላላቅ ሀይቆች ዙሪያ ላለው ውጥረት እና ከኢትዮጵያ ጋር ስለሚኖራቸው ግንኙነት ተወያይተዋል። የውጪ ኃይሎችም በአካባቢው ጉዳይ ጣልቃ እየገቡ መሆናቸውን በመግለጽ ድርጊቱን ተቃውመዋል የካቢላ መንግሥት በአሁኑ ሰዓት በምግባረ ብልሹነት /ሙስና/ በቂ ልምድ ለሌላቸው ታጋዮች ቁልፍ ቦታዎችን በመስጠት እና ሥልጣን በጥቂቶች ጉያ እንድትቆይ የማድረግ አዝማሚያ እያጋደለ መሆኑ ይነገራል።</p>

<p>በአ/አበባ ቆይታቸውም ከኢትዮጵያ አቻዎቻቸው «ትምህርት» ቀስመው እንደሚሄዱ ይጠበቃል። በቅርቡም በኪንሻሳ ውስጥ ለአካባቢው አገሮች ኮንፍረንስ እንደሚያዘጋጅ ታውቋል። ኢትዮጵያ በአፍሪካ ካሉ አገሮች በሰብዓዊ መብት ረገጣ ከሚኮነኑት መካከል አንዷ ስትሆን የፕ/ት ካቢላ የአ/አበባ ጉብኝትም ምን ሊፈይዱ ይሆን? የሚል ጥያቄ በአንዳንድ ታዛቢዎች ዘንድ አስነስቷል። የፕ/ት ካቢላ የአ/አ ጉብኝት ዛሬ ይጠናቀቃል። ምንም እንኳን ይፋዊ መግለጫ ባይሰጥም ቀጣዩ ጉብኝታቸው የክፉ ቀንወዳጃቸው የነበሩት ፕ/ት ኢሳያስ አፈወርቂን ሳያነጋግሩ እንደማይቀር ይገመታል። ከአስርት ዓመታት በፊት ህይወታቸው ያለፈው የኩባው አብዩተኛ ቼ ጉቬራ በእለታዊ መዝገባቸው ላይ «ካቢላ የአብዮተኝነት ባህርይ የላቸውም። ይልቁንም ለመጠጥ እና ዘማዊነት ያመዘኑ ናቸው» ሲሉ መዘገባቸውን /አፊርካ ቢዝነስ/ የተሰኘው መጽሔት በቅርቡ ጠቅሷል። ጠ/ሚ/ር መለስ ፕ/ት ኢሳያስ ፕ/ት ሙሴቪኒ ሎሬት ካቢላ ጄ/ል ፓል ኪጋሜ የፈጠሩት ወዳጅነት የአፍሪካን መጻኤ እድል ይወስነዋል የሚሉ ወገኖችም አልታጡም።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ሚያዝያ 1 ቀን 1990</a></p>


</body>
</html>	
