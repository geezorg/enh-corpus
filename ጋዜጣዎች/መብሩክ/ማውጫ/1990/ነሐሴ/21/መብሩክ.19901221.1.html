<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ግድያ፣ አፈናና የሕሊና እስር እየበረከተ መምጣቱን አንድ አለም አቀፍ ድርጅት አጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እስረኞች ወዳልታወቀ ቦታ ይሰወራሉ</span></h3>
<h2 class="align-center">በኢትዮጵያ ግድያ፣ አፈናና የሕሊና እስር እየበረከተ መምጣቱን አንድ አለም አቀፍ ድርጅት አጋለጠ</h2>


<p>«የአፍሪካ ማህበር ትምህርት ለልማት» የተሰኘ ድርጅት ኢትዮጵያ ውስጥ ከዚህ በፊት የተለያዩ ግለሰቦች በመንግሥት የጸጥታ ሠራተኞች መገደላቸውንና በአሁኑ ጊዘ ደግሞ በርካታ ሰዎች በኅሊና እስረኛነት በወህኒ ቤት እየማቀቁ እንደሚገኙ መግለጹን በዚህ ሳምንት መጀመሪያ ላይ የዘገበው የአሜሪካን ድምፅ የአማርኛው ክፍል አስታወቀ።</p>

<p>ይኼው ድርጅት ጄኔቫ ላይ ስብሰባ ለተቀመጠው የተባበሩት መንግሥታት የሰብአዊ መብት ተሟጋች ድርጅት ባቀረበው ሪፖርት የኢትዮጵያ የሰብአዊ መብት ጉባኤ /ኢሰመጉ/ አባል የነበሩት አቶ አሰፋ ማሩ እንዲሁም አቶ ተስፋዬ ታደሰ የተባሉ ሰው በኢሕአዴግ የጸጥታ ኃይሎች ቀደም ብሎ መገደላቸውንን አስታውሶ ሌሎች አያሌ ሰዎችም የሕሊና እሥረኛ ሆነው መቅረታቸውን ክሱን ለሰነዘረው የሰብአዊ መብት ድርጅት አስረድቷል።</p>

<p>ከነዚህ የሕሊና እስረኞች ውስጥ ፕሮፌሰር አሥራት ወልደየስ አቶ አበራ የማነ አብ የኢትዮጵያ መምህራን ማህበር ሊቀመንበር የሆኑት ዶ/ር ታዬ ወልደሰማያት እና ሌሎች በርካታ ሰዎች እንደሚገኙበት ጠቅሶ ፕሮፌሰር አሥራት ወልደየስ ለዓመታት በወህኒ ቤት በመማቀቃቸው የተነሳ ለከፍተኛ ሕመም ተዳርገዋል ካለ በኋላ ይሁንና የኢሕአዴግ መንግሥት ከእሥር እንዲፈቱ እስካሁን ፈቃደኛ አለመሆኑን አመልክቶ ፕሮፌሰሩ ለዚህ ሁሉ መንገላታት የተዳረጉት በሽግግሩ ወቅት ጊዜ የኤርትራን መገንጠል ባለመደገፋቸው ነው ብሏል።</p>

<p>በሌላም በኩል አቶ አበራ የማነ አብን በግዮን ሆቴል ለተደረገውው የእርቅና የሰላም ኮንፍረንስ ለመሳተፍ እንደመጡ በመንግስት የጸጥታ ሠራተኞች ተይዘው ወህኒ ከተወረወሩ በኋላ በደረሰባቸው ስቃይ ምክንያት ጤናቸው ከመታወኩም ሌላ የ20 ዓመት እድሜ ያለው ልጃቸው ሊጠይቃቸውም ቢመጣን ከአንድ ጊዜ በላይ መገናኘት እንዳይችል መደረጉን ድርጅቱ ለጉባዔው አስታውቋል።</p>

<p>ድርጅቱ ከዚህም በተጨማሪ 21 የሚደርሱ በኤርትራ የማገገሚያና የመጠለያ ስፍራ የነበሩ አካለ ጐዶሎ የሆኑ የቀድሞ ታጋዮች በሻእቢያ ኮማንዶዎች ተወስደው መረሸናቸውን ጠቁሞ ሌሎች 37 ግለሰቦች ደግሞ የደረሱበት እንደማይታወቅና ተጨማሪ 277 ሰዎች ታሥረው ያሉበት እንደማይታወቁ በዝርዝር አስቀምጧል።</p>

<p>አያይዞም ኢትዮጵያ ውስጥ የነበሩ የሻዕቢያ ተቃዋሚዎች በኤርትራ የጸጥታ ኃይሎች እንደታሰሩና እንደተገደሉ ከአዚህም ውስጥ ተስፋ ሚካኤል ጆርጅ፣ ዘካሪያስ ንጉሡና ገ/ብርሃን ዘሪ የተባሉ መረሸናቸውና ሌሎች 80 የሚደርሱ ታፍነው ወደ ኤርትራ መወሰዳቸውን ከኤርትራ የሰብአዊ መብት ድርጅቶች መረዳቱን ለጉባኤው አስረድቷል። ይሁንና የኤርትራ ተወካይ የሆኑት አቶ አማረ ተክሌ ኢትዮጵያ ኤርትራን ዳግም ቅኝ ግዛት ለማድረግ ካላት ፍላጐት እንጂ ኤርትራ ሰብአዊ መብት የመርገጥ ባሕሪ የላትም ሲሉ የድርጅቱ ተወካይ ወ/ሮ ገነት ግርማ ያቀረቡትን ክስ አጣጥለዋል።</p>

<p>ይህ በእንዲህ እንዳለ ከቅርብ ጊዜ ወዲህ ለኢሕአዴግ በርካታ የፖለቲካ እሥረኞችን አዲስ አበባ ከሚገኙ ወህኒ ቤቶች በምስጢር እያወጣ ወደ ክልል ከተሞች ወደሚገኙ እሥር ቤቶች እያዘዋወረ መሆኑን መቀመጫው አውሮፓ የሆነው የኢትዮጵያ የፖለቲካ እሥረኞች አንድነት ኮሚቴ በቅርቡ አስታውቋል።</p>

<p>ከነዚህ እሥረኞች ውስጥ ሐቢብ ሙሐመድ ያዩ እና ጋማል አብዱልቃድር ጌዶ የአፋር ክልል መስተዳድር ተወላጆች አዲስ አበባ ከሚገኘው ወህኒ ቤት ወደ ባሕር ዳር መዛወራቸውንና ሌሎችም የፖለቲካ እሥረኞች ወደ ጂማ፣ አዋሳና ነቀምቴ እንዲሁም ወደ ሌሎች ክልሎች መወሰዳቸውን ይኸው ድርጅት ውስጥ አዋቂ ምንጮችን ጠቅሶ አስረድቷል።</p>

<p>የኢሕአዴግ መንግሥት እሥረኞችን ለምን ወደ ክልል እሥር ቤቶች እንደሚያዛውራቸው ይፋ የሆነ መረጃ አለመኖሩን የጠቀሰው ይኸው ድርጅት ከዓለም አቀፍ ቀይ መስቀል ወይም ከሰብአዊ መብት ድርጅት ተወካዮች ድንገተኛ ጉብኝት ሊያደርጉ ይችላሉ በሚል ያደረበትን ሥጋት ለመከላከል ነው የሚል ግምት አለ ብሏል። በሌላም በኩል ተቃዋሚ ድርጅቶች የሻዕቢያን ወረራ በመቋቋም ከመንግሥት ጐን ለመቆም የፖለቲካ እሥረኞችን መለቀቅ እንደ ቅድመ ሁኔታ በማስቀመጣቸው የተነሳ ኢሕአዴግ የታሰሩ የፖለቲካ እሥረኞች የሉም ለማለት እንዲያመቸው ሳይሆን አይቀርም ብሏል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ነሐሴ 21 ቀን 1990</a></p>

</body>
</html>	





