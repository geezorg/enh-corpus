<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እኔ ጥሩ ኢትዮጵያዊ ነኝ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«እኔ ጥሩ ኢትዮጵያዊ ነኝ»</h1>
<p class="align-center">በላይ ተክሉ</p>


<p>አንዳንድ የነፃው ፕሬስ ጋዜጦች የ«በላይ ተክሉ ብስኩት ቤት ድርጅት» እንደ ታጋይ አድርገው ያሰራጩት ዜና እና ሌሎችም ያናፈሷቸው ከእውነት የራቁ አሉባልታዎች ያልተረጋገጡ ብቻ ሳይሆን ድርጊቱ ፈጽሞ እንዳሳዘናቸው የድርጅቱ ባሌቤት አቶ በላይ ተክሉ በተለይ ለመብሩክ ጋዜጣ ዝግጅት ክፍል በሰጡት ቃል አስታወቁ።</p>

<p>በርግጥ የአዲስ አበባ መስተዳድር የንግድ ኢንዱስትሪና ቱሪዝም ቢሮ ዞን አንድ ጽ/ቤት በሐምሌ 15/1990 ዓ.ም በቁ አ.አ/ኢ.ን/0010/3959/90 በተጻፈ ደብዳቤ ከሀገር እንዲወጡ ድርጅታቸውም እንዲዘጋ ማዘዙን አቶ በላይ ተክሉ አስታውሰው ይሁንና ሁኔታውን እሳቸውን እንደማይመለከትና በስህተት የተደረገ መሆኑን ለአዲስ አበባ ከተማ መስተዳድር ምክር ቤት ሊቀመንበር አቶ አሊ አብዶ ባቀረቡት የቅሬታ ማመልከቻ ውሳኔው እንደገና ታይቶ ባስቸኳይ መሰረዙ ብቻ ሳይሆን ጥሩ ኢትዮጵያዊ መሆኔ ተረጋግጦ ያስረከብኩት የጦር መሣሪያም በፍጥነት እንዲመለስልኝ ተደርጐ ሥራዬን በማካሄድ ላይ እገኛለሁ ብለዋል።</p>

<p>«እንደ እኔው ሁሉ ሌሎቹም ኢትዮጵያውያን አሉ። ከእኔ በላይ ማን ኢትዮጵያዊ የለም» በማለት በእርግጠኝነት የተናገሩት አቶ በላይ ተክሉ ለኢትዮጵያ አንድነት ብልጽግና 56 ዓመታት ሙሉ በጽናት መታገላቸውንና ይኸውም የቆሙለት ዓላማ መሆኑን አብራርተው ኤርትራ ከእናት ሀገሯ ኢትዮጵያ ጋር እንድትዋሃድ «ኢትዮጵያ ወይም ሞት» የሚል መፈክር አንግበው ከተነሱት አርበኞች ጋር በመሆን ከልጅነታቸው ጀምሮ ለሀገራቸው ሉዓላዊነት መቆማቸውን አመልክተው «እኔ የሻዕቢያን ዓላማ ያራምዳል የሚለኝ ሰው ካለ ጨርቁን የጣለ እብድ መሆን አለበት» ሲሉ ተናግረዋል።</p>

<p>አቶ በላይ ተክሉ አያይዘውም «ሀገር መውደድ» በሚል በ1981 ዓ.ም የሕይወት ታሪካቸውን በተመለከተ አንድ መጽሐፍ እንዳጻፉና ይሄንኑ መጽሐፍ ልጃቸው ዶክተር መስፍን በላይ «ሎቨ ኦፍ ትሀ ሞትሀር ላንድ» በሚል ወደ እንግሊዘኛ እንደተረጐመ መጽሐፋቸውን ዋቢ አድርገው በማቅረብ እንደዛ ያለ መጽሐፍ ለዜጐች የሚጽፍ ሰው ከኢትዮጵያዊነት ቅንጣት ታክል ያፈገፍጋል ብሎ መገመት ፈጽሞ የማይታሰብ ነገር መሆኑን አስረድተዋል።</p>

<p>በሌላም በኩል 5000 (አምስት ሺህ ብር) በጦርነት ለተፈናቀሉ ወገኖቻቸው መለገሳቸውን አስታውሰው ይሁንና ድርጊቱ በሌላ መንገድ ተተርጉሞ እንደ እጅ መንሻ ተደርጐ መወሰዱ እንዳሳዘናቸው ገልጸው ለወገኖቻቸው ሲረዱ ይሔ የመጀመሪያቸው እንዳልሆነና ላለፉት 36 ዓመታት በሚሊዮን የሚቆጠር ብር መርዳታቸውን ጠቅሰው በዚህም ምክንያት በተለይ ኃይለ ሥላሴ ጠርተው በማነጋገር ከፍተኛ ማበረታቻ እንዳደረጉላቸው ከዛን ጊዜ አንስቶም ሽልማቶችንና ምስጋናን ማግኘታቸውን አብራርተው አሁንም ቢሆን ለወገኖቻቸው ፈጥነው እንደደረሱና በመጨረሻ ላይ የሰጡት አምስት ሺህ ብር ለስድስተኛ ጊዜ መሆኑን አስምረውበታል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ነሐሴ 28 ቀን 1990</a></p>

</body>
</html>	





