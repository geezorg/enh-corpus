<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራዊው ጀሚል ያሲን በማረሚያ ቤቱ መጋዘን ውስጥ ተሰቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"> ቅጣቱ ለምን በጦርነቱ ማግስት ሆነ?</h2>
<h2 class="align-center"> እውን ቤተሰቦቻቸው ተገኝተው ነበር?</h2>

<h1 class="align-center"> ኤርትራዊው ጀሚል ያሲን በማረሚያ ቤቱ መጋዘን ውስጥ ተሰቀሉ</h1>

 
<p>የመከላከያ ትምህርትና ዘመቻ መምሪያ ኃላፊ የነበሩት የሜ/ጄኔራል ኃይሎም አርአያ ገዳይ የሆነው ጀሚል ያሲን ግንቦት 25 ቀን 1990 ዓ.ም 4 ሠዓት ላይ በአዲስ አበባ ወህኒ ቤት ኢንዱስትሪ ግ/ቤት የእንጨት መጋዘን ውስጥ የማረሚያ ቤቱ አስተዳዳሪ አቶ አብርሃም ወ/አረጋይና ጥቂት ታጣቂ ታጋይ ወታደሮች በተገኙበት በስቅላት መገደሉ ታውቋል።</p>

<p>የጄኔራሉ ገዳይ ጀሚል ያሲንን ግድያ የማስፈፀም ሽር ጉድ (ዝግጅቱ) የተጀመረው ገና ከዋዜማው ሲሆን ይህንኑ ለማስፈፀም ጊዜያዊ ቢሮአቸውን እዚያው ወህኒ ቤቱ ቅጥር ግቢ እንዳደረጉ የሚነገርላቸው አስተዳዳሪው ከምሽቱ 3 ሰዓት አካባቢም እዚያው መታየታቸው ተገልጿል።</p>

<p>በማግስቱም ከማለዳው 2 ሠዓት መጥተው የማረሚያ ቤቱ ኢንዱስትሪ ግ/ቤት የእንጨት መጋዘንን ቁልፍ በመረከብ ዝግጅቱ እንዲጠናቀቅ ከተደረገ በኋላ በተጨማሪ ማንም ሠው ከወህኒ ቤቱ እንዳይወጣም እንዳይገባም ተደርጐ ፍ/ቤት የበየነው የጀሚል ያሲን ሞት በስቅላት ተከናወነ።</p>

<p>ይህ ሁሉ ሲሆን በወህኒ ቤቱ ያለወትሮ ጥበቃው መጠናከርና የተለየ ትዕዛዝ መተላለፍ የተደናገሩት አባሎች የራሳቸውን መላ ምት (ግምት) ሲወያዩ ይቆያሉ፤ እስረኛ ጠፍቶ ይሆን ወይስ ምርኰኛ ሊያስገቡ ይሆን እያሉም ሲጨነቁ ያረፍዳሉ።</p>

<p>በመጨረሻ ታግዶ የነበረው የበር ዘብ ትዕዛዝ ይነሳና መውጣት መግባት ሲፈቀድና የእስረኛ ቤተሰብም ስንቅ እንዲያስገባ ተደርጐ ሳለ በመሃከሉ በግምት የ13 ዓመት ሴት ልጅ የጀሚል ያሲንን ስንቅ ይዛ ትቀርባለች። ተራዋ ደርሶ ስንቁን ስታስፈትሽ የጀሚል ያሲን እህት መሆንዋን ትጠየቃለች «አዎ» ስትል ነይ ይሏትና ከተሠቀለበት ወርዶ ከቤት ውጪ ሜዳ ላይ ተጥሎ ወደሚገኘው ወንድሟ አስክሬን ይወስዳትና ፊቱ ላይ ጣል የተደረገችውን እራፊ ጨርቅ ገልጠው «ጀማል ማለት ይሄ ነው» በማለት እንዳሳዩዋት ተገልጿል።</p>

<p>ብርክ ይዟት በድንጋጤ ትዝለፈለፍ የነበረችው ልጅም የወንድሟን ስንቅ ይዛ በመሄድ ላይ ሳለች «ሳጥን ይዛችሁ መጥታችሁ ሬሳውን ውሰዱ» ይሏታል ልጅቷም «ቤተሰቦቼ በሙሉ ወደ ትውልድ ሃገራቸው ኤርትራ ሄደዋል፤ እኔም ያለሁት ከዘመድ ጋር ነው። ቤተሰቦቼ በጦርነቱ ምክንያት መምጣት አይችሉም» ማለቷን በስፍራው የደረሰው የጋዜጣችን ባልደረባ ከአንደበቷ ማዳመጡን ዘግቧል።</p>

<p>የጀሚል ያሲን ስቅላት ተፈጽሞ ከጥቂት ሰዓት በኋላ የሟቹ የሜ/ጄ ኃይሎም አርአያ ቤተሰቦች ማለትም ባለቤታቸው ወ/ሮ አልጋነሽ መለሠ እና ሁለቱ ልጆቻቸው በነጭ ዲ.ኤክስ መኪና መጥተው የጀሚል ያሲንን አስክሬን ከተመለከቱ በኋላ ምንም ያህል ጊዜ ሣይቆዩ ከወህኒ ቤቱ ቅጥር ግቢ ወጥተው ሲሄዱ የማረሚያ ቤቱ ማዕከላዊ ቢሮ አስተዳዳሪ አቶ አብርሃም ወ/አረጋይም በ5፡30 ላይ ከግቢው በነጭ ዲ.ኤክስ መኪና ሲወጡ መታየታቸው ከስፍራው ተዘግቧል።</p>

<p>ሁሉም ተፈጽሞ የሟች አስክሬን ሜዳ ላይ ተዘርግቶ እንዳለም የወህኒ ቤቱ አባሎች ተጠግተው ለማየት ችለዋል። በ8 ሰዓት አካባቢ ደግሞ የሟቹ ጀሚል ያሲንን አስክሬን ሊወስዱ የመጡት ዘመዶች ሳጥን እንጂ ሰሌንና የአስክሬን መያዣ ብረት እንዲያስገቡ ተደርጐ አስክሬኑ ወፍሮ ሳጥኑ ጠቦ የሳጥኑ መክደኛ እንዲሁ ገርበብ ብሎ ተከድኖ ይዘው መሄዳቸውም ታውቋል።</p>

<p>በዚሁ በጀሚል ያሲን ስቅላት ሥነ ሥርዓት የተነሳም በማረሚያ ቤቱ የሚገኙት እስረኞች በአጠቃላይ ከየቤታቸው ለስራም ሆነ ለሌላ ጉዳይ ሣይወጡ እንደዋሉ ከስፍራው ተዘግቧል።</p>

<p>የአቶ ጀሚል ያሲን የአገዳደል ሂደትን በተመለከተ ግለሰቡ በከፍተኛው ፍ/ቤት የሞት ቅጣት ከተወሰነባቸው በኋላ ይግባኝ በመጠየቃቸው ጉዳዩ በሰበር ችሎት እንዲታይ ተወስኖ ሳለ ችሎቱን በተለምዶ ከአንድ ወር ባላነሰ ጊዜ ውስጥ ውሳኔ እንደሚሰጥ የሚናገሩ አንዳንድ ገለልተኛ ወገኖች የሟች ጀሚል ያሲን ጉዳይ ከዓመት በላይ ሲብላላ ከቆየ በኋላ ከትላንት ወዲያ መፈፀሙ ከኢትዮ-ኤርትራ ችግር ጋር በማነካካት የሚናገሩ ወገኖች አልታጡም። ይሁንና የነዚህ አስተያየት ሰጪዎች አመለካከት እስከ አሁን ድረስ ከነፃ ምንጮች አልተደገፈም።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ግንቦት 27 ቀን 1990</a></p>


</body>
</html>	
