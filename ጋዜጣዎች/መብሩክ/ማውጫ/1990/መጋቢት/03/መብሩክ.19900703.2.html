<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአባይን ወንዝ የተሻገረ ኮንትሮባንድ ውስኪ ሱዳን ያዘች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የአባይን ወንዝ የተሻገረ ኮንትሮባንድ ውስኪ ሱዳን ያዘች</h1>

 
<p>ከኢትዮጵያ መንግስት ጋር በኢኮኖሚያዊ ጉዳዮች የተነሳ ያለመግባባት በመፍጠር ሁለቱም አገሮች የየራሳቸውን ምርጫ ለመወሰን ቢገደዱም በአሁኑ ሰዓት የሁለቱ አገር ዜጐች በተለይ ኤርትራውያን ወገኖች ለከፋ የኑሮ አዘቅት እንደተዳረጉ መረጃዎች ይጠቁማሉ።</p>

<p>የኤርትራ ነጋዴዎች በአሁኑ ሰዓት በኢትዮጵያ ውስጥ ገበያ በማጣታቸው በኬላዎች ላይ የሚደረጉት ቁጥጥሮች በማየላቸው /ከኢትዮጵያ በኩል/ ኤርትራዊያን ነጋዴ ወገኖች እራሳቸውን ለህገ ወጥ የንግድ ዘርፍ እንዳዘጋጁ እና እርምጃውን በተግባር እንዲያውሉ ተገድደዋል። ኤርትራዊያን በቅርቡ በአማራጭ የንግድ መንገድ ከያዙበት መስመር አንዱ የሱዳን ድንበርን ሲሆን ባለፈው ሰኞ ከኤርትራ ድንበር ወደ ሱዳን ሊገባ ሲል የተያዘ ብዛት ያለው የውስኪ እና ጂን ክምችት የሱዳን ፖሊሶች መያዛቸውን በካርቱም የሚገኘው የቢቢሲ ሬዲዮ ዘጋቢ ገልጿል። ከአንድ ሺህ በላይ የሚሆኑት የውስኪ እና የጂን ጠርሙሶች የሱዳን ፖሊሶች የያዙት በአንድ የኤርትራ ተወላጅ አማካኝነት የአባይን ወንዝ /ናይል/ ተሻግሮ ወደ ሱዳን ሊገባ ሲል እንደነበር ሬዲዮው ገልጾ ውስኪው 685 ጠርሙስ ሲሆን ጂኑ ደግሞ 625 ጠርሙስ እንደሆነ ታውቋል። አጠቃላይ ዋጋው ከ1800 የአሜሪካ ዶላር በላይ ተገምቷል። ሱዳን የእስልምና ሃይማኖት ተከታይ አገር በመሆኗ ኤርትራዊው ግለሰብ ይዞ የተገኘው መጠጥም ከአገሪቱ ህግ ጋር የሚፃረር በመሆኑ ግለሰቡም ፍ/ቤት ቀርቦ ለሁለት ዓመት እሥር እና 1725 የአሜሪካ ዶላር ተበይኖበታል።</p>

<p>ሱዳን ውስጥ የሚገኙ አብዛኞቹ የውጪ አገር ኤምባሲዎች የአልኮል መጠጥን በክብረ በዓላቸው ላይ የሚጠቀሙ በመሆናቸው የአልኮል ስውር ገበያው በጣም የደራ እንደሆነ ይነገራል። በደ/ሱዳን የሚገኙ ክርስቲያኖች አልኮል የሚጠጡ በመሆናቸው በርካታ በሱዳን ውስጥ የአንድ ጂን ዋጋ እስከ 80 ዶላር እንደሚጠጋ ታውቋል። የሱዳን አብዛኛው ሕዝብ ኑሮው ከእጅ ወደ አፍ በመሆኑ ከውጪ ከሚገቡ መጠጦች ይልቅ ለአገር ውስጥ መጠጦች ቅድሚያ እንደሚሠጡ ይታወቃል።</p>

<p>ይህ በእንዲህ እንዳለ የኤርትራው ፕሬዝዳንት በቅርቡ ከሕዝባቸው ለቀረበላቸው ወቅታዊ የኢኮኖሚያዊና እና ፖለቲካዊ ጥያቄዎች በኢኮኖሚያዊ ጉዳይ ለተፈጠሩት ችግሮች የኢትዮጵያን መንግሥት ተወቃሽ እንደሚያደርጉ መናገራቸው የሚታወስ ሲሆን ኤርትራ ከኢትዮጵያ በኩል ያላገኘቻቸውን የአንዳንድ አስፈላጊ የፍጆታ እቃዎች /እንደ ፍራፍሬ ያሉትን ይጨምራል/ ከየመን እና አንዳንድ የአረብ መንግሥታት ለመግዛት አዲስ ውል በማድረግ ላይ መሆኗን የሚደርሱን ዘገባዎች ይገልፃሉ።</p>

<p class="align-center"><a href="/Gazettas/Mebruk/info/Mebruk.sera.html">ከመብሩክ መጋቢት 3 ቀን 1990</a></p>


</body>
</html>	





