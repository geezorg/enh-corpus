<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አይ.ኤም.ኤፍ ለኢሕአዴግ መንግስት የወሰነውን 125 ሚሊዮን ዶላር ብድር አገደ በ309 ሚሊዮን ዶላር ብድርም ላይ ዝቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ኢሕአዴግ ቀውስ ውስጥ ነው</h2>
<h1 class="align-center">አይ.ኤም.ኤፍ ለኢሕአዴግ መንግስት የወሰነውን 125 ሚሊዮን ዶላር ብድር አገደ በ309 ሚሊዮን ዶላር ብድርም ላይ ዝቷል</h1>


<p>ካለፈው ጥቅምት ወር ጀምሮ በኢህአዴግ መንግስትና በዓለም አቀፉ አበዳሪ ድርጅት /እ.ም.ፍ/ መካከል ተፈጥሮ የነበረው ቅራኔ ውስጥ ለውስጥ ሲብላላ ከርሞ ያለምንም አለመግባባት ወደ ግልፅ ውሳኔና እርምጃ ተሸጋግሯል።</p>

<p>የምዕራባውያኑን ዓለም የነፃ ገበያ ርዕዮት ለሚከተሉ ታዳጊ አገሮች ብድር የሚሠጠው /እ.ም.ፍ/ ብድሩን ከመስጠቱ በፊት አገሮች ሊሠሩ ባቀዱት ኢንዱስትራይልና የልማት እንቅስቃሴዎች ላይ ተመስርቶ «የማበድረው ገንዘብ ለዚህ ጉዳይ እንዲውል» የሚል ትዕዛዝ መስጠቱን በርካታ የአፍሪካ ሀገሮች አቶ መለስን ጨምሮ አልወደዱለትም። እንደሚባለው ከሆነ ዓለም አቀፉ የገንዘብ ድርጅት ለአቶ መለስ ዜናዊ መንግሥት ለልማት ፕሮጀክቶች ማስፈፀሚያ ካበደረው ገንዘብ ውስጥ 170 ሚሊዮን ዶላር መንግሥት ቀደም ሲል በዕዳ ለገዛቸው ጃምቦ ጀቶች በመክፈሉ ሰበብ ባንኩ ያበደረው ለልማት እንጂ ለእዳ ማቃለል አይደለም የሚል ጥያቄ አቅርቦ የኢትዮጵያ መንግሥት በበኩሉ ደግሞ አየር መንገዱን ማጠናከር ልማት ነው የሚል ምላሽ ቢሰጥም /እ.ም.ፍ/ን አስቆጥቷል። አንዴ ለዘብ አንዴ ቆጣ የሚል አቋም የነበራቸው አቶ መለስ አሁን አሁን ከአበዳሪው ድርጅት ጋር «ልታዘኝ አይገባም» የሚል አቋም ላይ የደረሱ ነው የሚመስለው።</p>

<p>የአፍሪካን መሪዎች እንዳሻው የሚያሽከረክረውና ለካፒታሊዝም ዋንኛ መሠረት የሆነው ይኸው የገንዘብ ድርጅት በተደጋጋሚ ከአቶ መለስ መግንሥት ጋር የተፈጠረውን ችግር ለመፍታት ቢሞክርም የመጨረሻው ውጤት አላማረበትም። ይኸው ድርጅት የ170 ሚሊዮን ብር እዳ መክፈሉ ብቻ አይደለም ያንገበገበው፣ የኢትዮጵያ መንግሥት ታላላቅ ኢንዱስትሪዎችን በተለይም የቴሌኮሚኒኬሽን ተግባርን ለውጭ ኢንቨስተሮች መስጠት አለበት የሚልም አቋም ይዟል። በዚህ ረገድ አቶ መለስ ዜናዊ ወይ ፍንክች የሚል አቋም አላቸው። የቴሌኮሚኒኬሽን ድርጅት ከመንግስታቸው እጅ ካፈተለከ የመንግስት ሴኩሪቲ ብሎ ነገር አይኖርም። በተለይም የቴሌ ዘመናዊ ኤልክትሮኒክስ እጅግ ዘመናዊና ረቂቅ እየሆነ በመምጣቱ ይህንን አሳልፎ መስጠት በአቶ መለስ አቋም የማይሞከር ነው። ይልቁንም አቶ መለስ በተደጋጋሚ ጊዜ ባገኙት አጋጣሚ እንደተናገሩት የቴሌኮሚኒኬሽን ድርጅት አትራፊ ብቻ ሳይሆን ራሱን በራሱ ችሎ የሚንቀሳቀስ በመሆኑ አይሸጥም አይለወጥም የሚለውን አቋማቸው ለኢህአዴግ ጉባዔ ሳይቀር በስፋት የሚደርሰውን ችግርና የመንግስትን ህልውና ሳይቀር አብጠልጥለው ነው ያቀረቡት።</p>

<p>ከዓለም አቀፉ ድርጅት ጋር ሌላው ያናቆራቸው ጉዳይ ደግሞ የባንክ ወለድ ፖሊሲ /መመሪያ/ የአቶ መለስ መንግስት እንዳሻው የመወሰን ስልጣን በሞኖፖል መያዙ እያደገ የመጣውን የግል ባንኮች እድገት ከመግታቱም በላይ የመንግስት ባንክ ሞኖፖሊ እየሆነ መምጣቱ ነበር። በዚህ ረገድ የአቶ መለስ አቋም ዓለም አቀፉ ድርጅት አማካሪና ድጋፍ ሰጪ ከመሆን ሌላ ምንም ስልጣን የለውም ባይ ናቸው።</p>

<p>በግል ባንኮች የውጪ ምንዛሪ ቢሮዎች መክፈት አለባቸው የሚለው/እ.ም.ፍ/ እስከመጨረሻው ደም ጠብታ ይህ አስፈፅማለሁ የሚል ዓይነት ጠንካራ አቋም ይዟል። ይህ እስካልሆነ ድረስ ደግሞ /እ.ም.ፍ/ እና ኢትዮጵያ ሆድና ጀርባ መሆናቸውን ቀደም ብለው ባለሥልጣናቱ ሲገልፁት የከረሙት ጉዳይ ነበር።</p>

<p>/እ.ም.ፍ/ የውጪ ምንዛሪዋጋ ይቀነስ ብሎ ሙግት ከገጠመ ወራት አስቆጥሯል። ይህ በአገሪቱ የገንዘብ አጠቃቀም ላይ ግሽበትን ያመጣል የሚል አመለካከት ይዘዋል።</p>

<p>ከቃልና ከፅሁፍ ልውውጦች ሌላ የተፈጠረውን አለመግባባት ለመፍታት ቢያንስ መንግስትና ድርጅቱ በግንባር ለሁለት ጊዜ ተገናኝተዋል። ግን ውይይቱ የፈየደው ነገር የለም። ይባስ ብሎ በዚህ ሳምንት መጀመሪያ ላይ የገንዘብ አበዳሪው ድርጅት /እ.ም.ፍ/ ሊሰጥ ያቀደውን 125 ሚሊዮን ዶላር ሰርዟል።</p>

<p>እንደሚታወቀው በነፃው ኢኮኖሚ መርህ ለሚመሩ አገሮች የገንዘቡን ሀይል የሚያሽከረክረው ይኸው ድርጅት መሆኑ ግልጽነው። በዚህ ረገድ /እ.ም.ፍ/ አቅዶ የሚሰጠው ብድር በድርጅቱ ትዕዛዝ እስካልተፈፀመ ድረስ የነፃ ገበያውን መርህ ማራመድ አይቻልም። የሚኖረው አማራጭ አገሪቱ የምትከተለውን ፖሊሲ መለወጥ አሊያም ድርጅቱ በሚያዘው መሠረት መፈፀም ናቸው። በዚህ ረገድ የአቶ መለስ መንግሥት የወሰደው አቋም የመንግስት ተቋሞች በተሸጡበትና የግል ባለሀብቶች እየተንቀሳቀሱ ባሉበት ደረጃ ከ/እ.ም.ፍ/ ጋር ግንኙነት ማቋረጥ አገሪቱ ከፍተኛ የኢኮኖሚ ቀውስ ላይ ትወድቃለች ሲሉ የኢኮኖሚ ኤክስፐርቶች ይተቻሉ። እንደ ኢኮኖሚ ኤክስፐርቶች አባባል ምንም በሌለ ኢኮኖሚ ላይ አቶ መለስ የወሰዱት አቋም የሚያዋጣ አይደለም። ነፃ ገበያ ያለምንም ግፊት ለአገሪቷ እድገት መንግስት በሚወጥነው ልማት ላይ የገንዘብ ድርጅቱ እስካልተስማማ ድረስ የሚሠጠን ብድር በአፍንጫችን ይውጣ የሚል አቋም የወሰዱት አቶ መለስ ብቻ አይደሉም። እንደ ኡጋንዳ ያሉ አገሮችም የ/እ.ም.ፍ/ ቀጭን ትዕዛዝ አይቀበሉም።</p>

<p>ከትላንት በስቲያ ይፋ የሆነው የዓለም አቀፉ ድርጅት መግለጫና ውሳኔ ከሆነ ኢትዮጵያ ከዓለም ባንክ የምታገኘውም ብድር ይሰረዛል አቋሟን ካላስተካከለች። ብዙዎች የፖለቲካ ታዛቢዎች እንደሚሉት የድርጅትና የመንግሥት መናቆር ለማንም ለምንም አይበጅም ባይ ናቸው። እንዲያውም ኢኮኖሚያዊ ችግሩ ወደ ፖለቲካዊ ቀውስ ማምራቱ አይቀሬ ነው ይላሉ።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ መጋቢት 3 ቀን 1990</a></p>


</body>
</html>	
