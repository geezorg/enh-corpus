<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምድር ላይ ውጊያ ሊከፈት እንደሚችል ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">ጋዜጠኞች ተወቅሰዋል</span></h2>
<h1 class="align-center">የምድር ላይ ውጊያ ሊከፈት እንደሚችል ተገለፀ</h1>

 
<p>የሻዕቢያ መንግስት ከኢትዮጵያ ህዝብ ጋር የነበረውን ግንኙነት እንዲያቋርጥ እና ሁለቱ ወገኖች ወደ ወታደራዊ ግብግቡ እንዲገቡ የዜና አውታሮች ከፍተኛውን ድርሻ መጫወታቸው ተዘገበ።</p>

<p>በጁን 12/1998 እ.አ ለንባብ የበቃው አፍሪካ አናላሲስ መጽሔት ግጭቱን በማስመልከት እንደገለጸው ለጦርነቱ ዋንኛ መንስኤዎች በሁለት መንገድ ተከፍለዋል። አንደኛው የኤርትራ የራሷ የሆነና ናቅፋ የተሠኘውን ገንዘብ ማውጣቷ እና በአዲስ አበባ እና በአስመራ ከተሞች የሚወጡት ጋዜጦች (ሚዲያዎች) እንዲሁም ተቀማጭነታቸው አዲስ አበባ የሆኑ የባህር ማዶ የሚዲያ ተቋማት ተጠያቂዎች ተደርገው ተወስደዋል። ለወራት ያህል በአፍሪካ ቀንድ ዙሪያ የእሠጥ አገባ (ንትርኮች) ልውውጥ ነበር። የኤርትራ የፕሬስ ውጤቶች ኢትዮጵያ የምትከተለውን የግብርና እና የኢኮኖሚ ፖሊሲ በመተቸት መዳፈር ጀምረው ነበር (ምንም እንኳን የፍፁም ጥላቻ ስሜት ባይኖረውም) ይሁንና ካለፈው ጥር 1990 ዓ.ም ጀምሮ በሁለቱም ወገኖች በኩል የሠራዊት ማጓጓዝ እንቅስቃሴ ይታይ ነበር ነበር (እንደ አልተረጋገጡ ምንጮች ዘገባ ነው) በአዲስ አበባ የሚገኙ የነጻ ፕሬስ ውጤቶች በርዕሠ አንቀጾቻቸው «ከቁጥጥር ውጪ» በሆነ መንገድ ኤርትራ ኢትዮጵያ ላይ የምትከተለውን የኢኮኖሚያዊ ጠቀሜታ በመቃወም ሲዘግቡ (ሲኮንኑ) ነበሩ ሲል መጽሔቱ ይጠቅስ እና ኤርትራውያንም የበረሃ ወንድማቸው (ዮኡንግስተር- ብሮትሀር ኢን አርምስ) ለሆነው ጠ/ሚ/ር መለስ ዜናዊ ፌዝ የተቀላቀለበት አስተያየት በመጨመር ለአዲስ አበባዎቹ የነፃ ፕሬሶች ርዕሠ አንቀሶች ምላሻቸውን በንቀት እና በማንቋሸሽ ዓይን አስመልክቶ በውጥረቱ ላይ ቤንዚን ማርከፍከፋቸውን ይገልጻል።</p>

<p>ሌላኛው የጦርነቱ መንስኤ ነው ተብሎ በመጽሔቱ የተከተበው የኤርትራ መንግስት የመጨረሻ የድል እና የነፃነቱ መንግስትነት መግለጫው እንደሆነ ለማድረግ ያወጣው የጥቅሉ ገንዘብ ነበር። የኢትዮጵያ ኢኮኖሚ ፖሊሲ የተለየ በመሆኑ (ከውጪ የሚመጡ ሸቀጦችን በአገር በቀሎቹ መተካት) ከኤርትራ ጋር የሚኖረው ዝምድና በውጪ ሃገር ገንዘብ (ሃርድ ከረንሲ) አማካኝነት እንደሆነ ከኢትዮጵያ በኩል መወሰኑ እንዲሁም ወደ ኤርትራ በህጋዊ መንገድ ሊገባ የሚችለውን አሮጌውን ብር ለመገደብ ሲባል አዲስ የብር ኖቶች በኢትዮጵያ መውጣቱ የኤርትራን መንግስት ክፉኛ አስቆጥቷል። ይህም ሁኔታ ውስጥ ለውስጥ ሲብላላ ቆይቶ ግንቦት 4 ቀን 1990 ለተከሰተው ግጭት ምክንያት ሊሆን ችሏል ሲል መጽሔቱ ይገልጻል። መጽሔቱ ጦርነቱን ያራግቡ ነበር ያላቸው የነጻ ፕሬስ ውጤቶች እና የዓለም አቀፍ የሬዲዮ ጣቢያዎች የትኛዎቹ እንደሆኑ በውሉ አልተገለጸም።</p>

<p>በሌላ ተመሣሣይ ዜና ሁለቱ ወገኖች በአሜሪካ መንግስት ጣልቃገብነት ለጊዜው የአየር ድብደባ ከማድረግ ለመቆጠብ ከስምምነት ላይ ቢደርሱም ከየአካባቢው እየጐረፈ ወደ ጦርነቱ ቀጠና የሚጓዘው የአዳዲስ ጦር ሁኔታ የምድር ውጊያውን አይቀሬነት ሊያረጋግጥ ይችላል ሲል «ፋይናንሻል ታይምስ» የተሠኘው ጋዜጣ ሰሞኑን አስታውቋል። እንደ ጋዜጣው ዘጋቢ እምነት የአየር ድብደባው መቆሙ «ኢትዮጵያ በጉልበት የመጠቀሙ መንገድ እንደማያዋጣት ስለተረዳች ነው» የሚል አመለካከት ከሻዕቢያ መንግስት አፈቀላጤ በኩል መንጸባረቁን ገልጿል።</p>


<p class="align-center"><a href="/Gazettas/Mebruk/info/Mebruk.sera.html"> ከመብሩክ ሰኔ 25 ቀን 1990</a></p>

</body>
</html>	
