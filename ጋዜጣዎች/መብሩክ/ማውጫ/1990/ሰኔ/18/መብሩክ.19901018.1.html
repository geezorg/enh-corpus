<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፕ/ር አዲያሚን እንዲህ አላደረገም፣ ክፉ የነበረው ደርግ እንኳ እንዲህ አላባረረንም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> «ፕ/ር አዲያሚን እንዲህ አላደረገም፣ ክፉ የነበረው ደርግ እንኳ እንዲህ አላባረረንም»</h1>
<p class="align-right"> ከኢትዮጵያ የተባረሩት የሻዕቢያ ደጋፊዎች</p>
<h1 class="align-center"> «እርምጃው ተገቢ ነው ሰብአዊነት የተሞላበት»</h1>
<p class="align-right">የኢትዮጵያ መንግሥት</p>

 
<p>የኢትዮጵያን መንግስት መብት (ሰላማዊ ኑሮ) በሚያፋልስ እና የህዝቡን የወቅት በኢትዮጵያ ኤርትራ ድንበሮች መካከል በተፈጠረው መነቋቆር ለሻዕቢያ ሠራዊት ከስለላ እስከ ገንዘብ ማሰባሰብ ተግባር ሲፈጽሙ የነበሩ አፍቃሪ ሻዕቢያዎች መካከል 800 የሚደርሱት ከኢትዮጵያ ወደ ኤርትራ መባረራቸው ይታወሳል።</p>

<p>ባለፈው እሮብ ኤርትራ የደረሱት የሻዕቢያ ደጋፊዎች አሥመራ ከተማ «በግዴታ» ተሰልፎ ይጠባበቃቸው ለነበረ የኤርትራ ህዝብ በሠጡት አስተያየት «ለእኛ የተደረገ አቀባበል በጣም ነው ለማመን ያቃተን አቀባበሉ ለአሜሪካው ፕ/ት ክሊንተን እንኳን እንዲህ ዓይነት አቀባበል አልተደረገላቸውም» ሲሉ ይናገራሉ። እነዚህ ከኢትዮጵያ የተባበሩት አፍቃሪ ሻዕቢያዎች አብዛኞቹ አሥመራ ከተማ ዘመድ ስለሌላቸው ለጊዜው በአስመራ ዩኒቨርስቲ እንዲያርፍ ተደርጓል። አብዛኛዎቹ ወደ አዲስ አበባ የመምጣት ፍላጎት ሲኖራቸው (ቤተሰቦቻቸውን እና ዘመዶቻቸውን ለማየት) የተቀሩት ደግሞ ወደ ኢትዮጵያ የመመለስ ፍላጎቱ የላቸውም። ለ24 ዓመት መምህርነት ያገለገሉት በረከት ገ/መስቀል በኢትዮጵያ ህብረተሰብ ላይ ያላቸውን ንቀት በአደባባይ እንደገለፁት «ህዝባችንን በመርዳታችን አልጠላንም ዛሬም ቢሆን ኤርትራውያን ነን»። እንደ ብዙዎቹ ምዕራባውያን ዲፕሎማቶች አገላለጽ በአሁኑ ሰዓት የሚታየው ወታደራዊ ፍጥጫ ሲቪሉን ማህበረሰብ ሊጎዳ ይችላል የሚል ስጋት አለ።</p>

<p>የሻዕቢያ ሬዲዮ ጣቢያ በበኩሉ ባለፈው ሰኞ ባሠራጨው ዘገባው በማሃጀር፣ ተሠነይ ገርገት ባረንቱ አቆርደት ጐዳናዎች ህዝቡ ከቤት እየወጣ ከኢትዮጵያ የተባረሩትን የሻዕቢያ ደጋፊዎችን የጋለ አቀባበል አድርጐላቸዋል ሲል ዘግቧል። እንደ ሻዕቢያ ሬዲዮ ዘገባ ከሆነ ለተባረሩት የሻዕቢያ መንግስት ደጋፍዎች ለጊዜው ከህዝቡ ወደ 34.00 ናቅፋ ተዋጥቶላቸዋል ብሏል። ተባራሪዎቹ በመወከል ስሙ ያልተገለጸ ግለሰብ እንደተናገረው «የተከበራችሁ የኤርትራ ህዝቦች የጋሽ በርካ ህዝብ እኛ በኢትዮጵያ የነበርን ንጹሃን ኤርትራውያን ነን። ወደ ትውልድ መሬታችን ስንመጣ በጣም ደስ ብሎናል። ለተከበረው ህዝባችን ፊት ስንገኝ በጣም ደስታ ይሰማናል። መኪናችን ተወርሷል፣ ሃብታችን ተወርሷል። ዋናው ነገር ፍቅር እና ጽናት ነው። ከተባበረርነው ውስጥ ነጋዴዎች፣ የመንግስት ሠራተኞች እንገኛለን...ጤናከሆንንም ያጣነው ሃብታችንን በአጭር ጊዜያት እንመልሳለን» ሲሉ ዲስኩሩን አሰምቷል።</p>

<p>ይኸው አፍቃሪ ሻዕቢያ በማያያዝ «ሰው ገንዘብን ፈጠረ እንጂ ገንዘብ ሠውን አልፈጠረም» በማለት ከተናገረ በኋላ በኢትዮጵያ በሚኖሩ ኤርትራውያኖች ስም ለአስመራ ሕዝብ ምሥጋናውን አቅርቧል። ሌላኛው አፍቃሪ ሻዕቢያ እና በኢትዮጵያ ለ18 ዓመታት ያሳለፉ ግለሠብ በበኩላቸው የተጓዙበት መንገድ የማይመች እንደነበር እና በጉዞ ላይ ሽንት እንኳን ለመሽናት እንዳልተፈቀደላቸው» በማስመሰል የኢትዮጵያ መንግስትን ለመውቀስ ሞክረዋል። እኚሁ ከቤታቸው ልብስ፣ ገንዘብ...ሣይዙ እንደተባረሩ የሚናገሩት አፍቃሪ ሻዕቢያ «የስኳር ህሙማን ሣይቀሩ ተገቢውን እንክብካቤ ተነፍገዋል፣ የምንጠጣው በቂ ውሃ አልነበረም ባንድ አውቶብስ እስከ 65 ሰው ታጉረን ነበር» ሲሉ የምሬት አስተያየት ሰጥተዋል። እንደ ሻዕቢያ ሬዲዮ አባባል «ለ20 እና 50 ዓመታት ያህል የኢትዮጵያ ህግን አክብረው ሲታዘዙ የነበሩት ለኢህአዴግ አገልጋዮች የነበሩ ኤርትራውያን እንዴት ይባረራሉ?» ሲል ይጠይቃል። ሌላኛው አፍቃሪ ሻዕቢያ በበኩላቸው «አንድ ምንም ኃጢአት የሌለበት ዜጋ፤ ከኢትዮጵያውያን ጋር የተዋለደ ዜጋ፤ ከቤቱ በጠመንጃ ተገድዶ የሰብአዊነት በሌለው መንገድ ውጣ መባሉ ትክክል አይመስለኝም። ድርጊቱን የፈጸሙብን ቡድኖች መብቱ የላቸውም። ትክክል አይደሉም። አንድ ወንጀለኛ ያልሆነ ኢትዮጵያዊ በጠመንጃ ከቤቱ እንዲወጣ አይደረግም። ይህንን ስሰማ ለመጀመሪያ ጊዜ ነው። የኡጋንዳን ታሪክ ሁሉም ሰው ያውቀዋል። ኤዲያሚን እንኳን እንደዚህ አላደረገም። ክፉ የነበረው ደርግ እንኳ እንደዚህ አላባረረንም ደርግ ያዝን ነበር» በማለት የኢትዮጵያ መንግስት በአፍቃሪ ሻዕቢያዎች ላይ የወሰደውን «ፍትሐዊ» እርምጃ ኰንነዋል።</p>

<p>ሌላኛው የሰማኒያ ሦስት አመት አዛውንት እንደሆኑ እና ለሻዕቢያ መንግስት የገንዘብ መዋጮ ሲያደርጉ የተያዙት የሻዕቢያ የልብ ወዳጅ በበኩላቸው በተወሰደባቸው መቅሰፍታዊ እርምጃ ክፉኛ ማዘናቸውንከገለጹ በኋላ «ንብረቴን ሳልይዝ ነው የመጣሁት፤ በኢህአዴግ ላይ የፈፀምኩት ክፉ ነገር የለም የያዙኝ የጠየቁኝን ለልማት ሆነ ለቤ/ክርስቲያን (አክሱም ጨምሮ) ስከፍል ቆይቻለሁ፤ በዚህ ተግባሬ ሁሉም ያውቀኛል። ከገዳም ወደ ገዳም ስዘዋወር በነበርኩት ግለሰብ ላይ ይህ ዓይነቱ ድርጊት በመፈጸሙ አዝኛለሁ» ሲሉ ተናግረዋል። ከተባረሩት አፍቃሪ ሻዕቢያዎች መካከል ሴቶች ይገኙበታል። እነዚህ ሴቶች እርምጃው «ይፈጸምብናል» ብለው አስበው እንደማያውቁ ተናግረዋል። እንዲያውም ለግንቦት 20 በዓል በመውጣት ምርጫ ዘመቻ ሣይቀር «ኑ እባካችሁ ምረጡን እየተባልን ከመምረጣችን ሌላ የፈፀምነው መጥፎ ነገር የለንም።» ሲሉ ይናገራሉ። ይሁንና እንደቅርብ ምንጮች አፍቃሪ ሻዕቢያ የተባለው እነዚህ በተለያየ የሥራ ዘርፍ የተሰለፉት ኤርትራውያን ለአጭር ጊዜያት ውስጥ ወደ አሥራ ሰባት ሚሊዮን ብር ለሻዕቢያ መንግስት ሲልኩ በኢትዮጵያ የደህንነት ክፍል እንደተያዙ ይነገራል። በተጠቀሱት ግለሰቦች ላይ የተወሰደውን እርምጃ ብዙዎች ኢትዮጵያውያን በጸጋ የተቀበሉት ሲሆን ቀጣዩ ዘመቻም ጥንቃቄ የተሞላበት (ኢትዮጵያዊ ስሜት ያላቸው እና ንጹሃን ኤርትራውያን እንዳይጐዱ) እንዲከናወን ጠይቀዋል። የኢትዮጵያ መንግስት በበኩሉ ለሻዕቢያ መንግስት የገንዘብ እርዳታ ሲያቀርብ ነበር ባላቸው ግለሰቦች ላይ አንዳችም ኢ-ሠብአዊ ድርጊት ያልወሰደ መሆኑ አይዘነጋም። እኚህ አንዳንድ አስተያየት ሰጪዎች አንድ የሻዕቢያ 7 ዓመት በፊት በኢትዮጵያ ዜጐች ላይ ከፈጸሙት በደል እና ግፍ አኳያ የሰሞኑ አፍቃሪ ሻዕቢያዎች በአውቶብስ መኪና ተጭነው መወሰዳቸው በእራሱ ጸጋ እና መታደል ተደርጐ ሊወሰድ ይገባዋል ባይ ናቸው። በሌላ ጊዜ ከሻዕቢያ መንግስት ጋር በሚደረገው ጦርነት የተነሳ በአ/አበባ የነዳጅ ዘይት እና የናፍጣ አቅርቦት ሊቋረጥ ይችላል ተብሎ ሰሞኑን የተነዛው ወሬ ሃሠት መሆኑን የሬዲዮ ፍራንስ ኢንተርናሽና ዘጋቢ አስታውቋል።</p>


<p class="align-center"><a href="/Gazettas/Mebruk/info/Mebruk.sera.html"> ከመብሩክ ሰኔ 18 ቀን 1990</a></p>

</body>
</html>	
