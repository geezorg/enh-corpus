<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች በኢንተርኔት መጠቀማቸው ለኢህአዴግ ስጋት ፈጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ተቃዋሚዎች በኢንተርኔት መጠቀማቸው ለኢህአዴግ ስጋት ፈጠረ</h1>



<p>በሰሜናዊ የአገሪቱ ክልሎች የሚገኙ ተቃዋሚ ኃይሎች በወቅቱ መንግስት እና በተፈላጊ ግለሰቦች «የኢሕአዴግ ሰዎች» ላይ መወሰድ የሚፈልጓቸውን በርካታ ወታደራዊ እርምጃዎች በኢንተርኔት አማካኝነት እየተጠቀሙ መሆናቸው እና መንግስትም ኢንተርኔትን በእጁ ማድረግን መምረጡ ተገለፀ።</p>

<p>በኢትዮጵያ ያለውን የቴሌኮሙኒኬሽን አገልግሎት በተመለከተ በወርሃ ጥር 1990 የወጣው /አፍሪካን ቢዝነስ/ የተሰኘው መጽሔት እንደገለፀው 56 ሚሊዮን ለሚጠጋው የአገሪቱ ሕዝብ በማገልገል ላይ ያሉት ስልኰች 150,00 ብቻ ናቸው። አንድ ስልክ በአማካኝ ለ373 ሰው ይደርሳል። ይህ ፍጆታ ደግሞ በጣም አናሳ ነው ብሏል መጽሔቱ። አገሪቱም በቴሌኮሚኒኬሽን ዘመን ለመግባት ከፍተኛ ጥረት በማድረግ ላይ መሆኗ ተመልክቷል። በኢንተርኔት ረገድ ኢትዮጵያ ውስጥ 1300 ብቻ ደምበኞች እንዳሉ እነሱም ኤምባሲዎች እና የንግድ ሰዎች መሆናቸው በዘገባው ላይ ሰፍሯል። ለተቀረው የአፍሪካ አህጉር አብዛኞቹ የኢንተርኔት ተጠቃሚዎች መምህራን ተመራማሪዎች ሲሆኑ ኢንተርኔት በኢትዮጵያ እንደ ድሎት /ሉሹርይ/ እቃ ተቆጥሯል። ከተጠቃሚዎች ገቢ እና ከወጪ አንፃር ኢንተርኔት ለኢትዮጵያዊያን ምሁራኖች ከበድ ይላል ተብሏል። የትራንስፖርት እና መገናኛ ሚኒስትሩ ዶ/ር አብዱል መጅድ ሁሴን «የዩኒቨርስቲ መምህራን እና መሰል ምሁራኖች የኢንተርኔት ተጠቃሚ የመሆናቸው ጉዳይ ከጥያቄ ውስጥ አይገባም /ዋጋውን አይችሉትም/» በማለት ማረጋገጣቸውን መጽሔቱ አስፍሯል። በቀጣዩ አራት ዓመታት ከ400.000- 500.000 የስልክ መስመሮች እንደሚዘረጉና እና ዒላማውም ከተጠበቀው በላይ አጓጊ መሆኑን ጠቅሷል።</p>

<p>ዘጋቢው በአ/አበባ የሚገኙ የፖለቲካ ተንታኝ ዋቢ አድርጐ እንደገለፀው የኢንተርኔት አገልግሎት በአሁኑ ሰዓት በመንግስት እጅ ወድቋል /በቴሌኮምኒኬሽን/። ይህ ደግሞ ኢንፎርሜሽንን ለመቆጣጠር ግልፅ ነው ካሉ በኋላ እኚሁ ተንታኝ «በሰሜን ኢትዮጵያ የሚንቀሳቀሱ ተቃዋሚ የፖለቲካ አንጃዎች በኢንተርኔት አማካኝነት በመንግሥት ላይ ለመውሰድ ያሰቧቸውን ጥቃቶች ማካሄድ እንደሚችሉ እና መንግስት የኢንተርኔት መስመሮችን ከተቆጣጠረ ዒላማቸው እንደሚስተጓጐል መንግሥትም አሉታዊ ተፅዕኖ ያላቸውን ኢንፎርሜሽኖች በቀላሉ መቆጣጠር ይችላል የሚል አመለካከት አለ። በሌላም በኩል ኢንተርኔትን በመንግስት እጅ ማድረግ ደጐስ ያለ ገንዘብ ወደ መንግስት ካዝና ማስገባት ነው። «የኢትዮጵያ ቴሌኮምኒኬሽን ባለሥልጣን እለታዊ ትርፉን በማየት የአሁኑን እና መጪውን ትውልድ አላሰበም» ሲሉ የንግስ ም/ቤት ፕ/ት የሆኑት አቶ ክቡር ገና መኰነናቸው ተጠቅሷል። ለዚህም ምክንያት ሲሰጡ «ኢንተርኔት በመንግስት እጅ በሞኖፖሊ በመያዙ ውድ ነው። ስለዚህ ቴሌኮምኒኬሽን ወደ ግልነት መዛወር አለበት» የሚል ሃሣብ እንዳላቸው ተገልጿል። ይህንን ሃሣብ የሚፃረሩት ዶ/ር አብዱል መጂድ በበኩላቸው «የግል ሞኖፖሊ ከመንግስት ሞኖፖሊ የከፋ /በዝባዥ/ ነው።» በሚል አስተያየት እንዳላቸው እና ከዚህም አኳያ ቴሌ በቅርቡ ወደ ግል ሃብትነት የመለወጡ ጉዳይ የማይመስል ነው ተብሏል። ይህ በእንዲህ እንዳለ ሰሞኑን በጅማ ከተማ ላይ የተካሄደው የኢሕአዴግ 3ኛ መደበኛ ጉባዔ ቴሌኮምኒኬሽን እና የሐይል ማመንጫዎች በከፊል ወደ ግል ባለሀብትነት ለማዛወር እቅድ ማውጣቱ ይታወሳል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ጥር 7 ቀን 1990</a></p>


</body>
</html>	
