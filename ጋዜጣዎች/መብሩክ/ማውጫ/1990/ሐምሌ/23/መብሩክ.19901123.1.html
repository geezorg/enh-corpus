<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ ውስጥ «አፍቃሪ ኦነጐችን» ለማጥፋት እቅድ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኦሮሚያ ውስጥ «አፍቃሪ ኦነጐችን» ለማጥፋት እቅድ አለ</h1>
<h2 class="align-center">ምሁራኖችም የጥቃቱ ሰለባ ሣይሆኑ አልቀረም ተባለ</h2>

<p>የወቅቱ የአቶ መለስ ዜናዊ መንግስት በአብዛኛው ምዕራባውያን አገሮቹ ዘንድ ዲሞክራሲያዊ መዋቅርን የተላበሰ ቢመስልም በባህሪው ግን ፓቲው የማክሲዝምን ርዕዮት አለም አራማጅ ነው ተብሎ ወቀሳ ደረሰበት።</p>

<p>በቅርቡ ለንባብ የበቃው (ኒው አፍሪካ) የተሰኘው መጽሔት ወቅታዊው የኦሮሞ ተወላጆችን በደል በተመለከተ እንደገለፀው የኢህአዴግ መንግስት ውሳጣዊ ገጽታ የሚያንጸባርቀው ህዝባዊ አደራ (ሒዝባአዊ ኣደራ) የተሰኘው መጽሔት በቅርቡ እንደገለጸው «በኦሮሚያ ውስጥ የሚገኙ ምሁራኖች እና ባለሃብቶች የካፒታሊስት መደቦች መወገድ አለባቸው» ሲል ማተቱን የመጽሔቱ ዘጋቢ ለሚ ጉዳ ጠቅሷል። ህዝባዊ አደራን የጠቀሰው ይኸው መጽሔት እንደሚለው ከሆነ «እርምጃ ሊወሰድባቸው ይገባል» የተባሉት የኦሮሞዎች ምሁራኖች እና ባለሃብቶች ከኢሕአዴግ የጥቃት ዒላማ ውስጥ ሊገቡ የቻሉት «ወደ ጠባብነት የኦሮሞ ብሔርተኝነት የሚያጋድሉ በመሆናቸው ነው» የሚል አመለካከት ተንፀባርቆበታል። ይኸው መጽሔት በጊዜው የሜጫ ቱለማ ማህበር እና የሰብዓዊ መብት ሊግ አባላት «መወገድ አለባቸው ደብዛቸው መጥፋት አለበት» የሚል መንፈስ ማንጸባረቁን ዘጋቢው አትቷል። ይሁንና የኒው አፍሪካ መጽሔት ዘገባን ከሌሎች ምንጮች ለጊዜው ማረጋገጥ አልተቻለም።</p>

<p>በተያያዘ ዜና ሰሞኑን በአንዳንድ የኦሮሚያ ክልሎች ውስጥ በተደረገው ስብሰባ (የኦነግ) በዛሬይቱ ኦሮሚያ ውስጥ መኖር እና አለመኖር በአጀንዳነት ቀርቦ ሰፊ ውይይቶች የተደረጉበት ሲሆን (ኦነግ) «ዛሬም ቢሆን ስውር እጆቹን እየተጠቀመ ነው» የሚል አመለካከት እንደተንጸባረቀ የተለያዩ ምንጮች በተለይ ለመብሩክ ጋዜጣ ዝግጅት ክፍል አስረድተዋል። ለፀረ ኦነግ ዘመቻ ዋነኛ መንስኤ የሆነው «ግንባሩ ከወራሪው የሻዕቢያ እና ከአልኢትሐድ ጋር በመወገን በኢትዮጵያ ላይ ጦርነት አውጇል» የሚለው ዜና በማዕከላዊ መንግሥት የዜና ማሠራጫዎች መወራት ከጀመረ በኋላ እንደሆነ ታውቋል። እንደ አብዛኞቹ የምዕራብ ኦሮሚያ ተሰብሳቢዎች እምነት «ኦነግ ዛሬም በኦሮሚያ ውስጥ አለ» የሚለው አባባል ገንኖ ታይቷል። ቀደብ ባሉት ጊዜያት የኢህአዴግ ባለሥልጣናት ይህንን አባባል ሲቃወሙት መቆየታቸው አይዘነጋም።</p>

<p>በተያያዘ ዜና ከትላንትና ወዲያ የተሠራጨው የሻዕቢያ ሬድዮ በአንዳንድ የኦሮሚያ ግዛት ውስጥ «የኦነግ አባላት የተባሉ የኦሮሞ ተወላጆች እየታሠሩ ናቸው» ሲል ገልጿል። እንደ ሻዕቢያ ባለሥልጣናት እምነት «ኦነግ ከሻዕቢያ ጋር ምንም ዓይነት ወታደራዊ ግንኙነት የለውም» በሚል አቋም እየተንፀባረቀ ነው። ይህ በእንዲህ እንዳለ አሥራ ሁለተኛው የኦሮሞ ጥናት ማህበር (ኦሮሞ ጽቱዲአስ ኣስሶቺአቲኦን) በዋሽንግተን ዩኒቨርስቲ፣ ሲያትል ውስጥ ከሐምሌ 18-19/1990 ድረስ የተካሄደ ሲሆን በዘጠኝ ርዕሶች ላይ ያተኰረው ይኸው ውይይት በኦሮሚያ ስለአለው የሰብዓዊ መብት በኦሮሚያ ውስጥ ስለአለው ድርጅታዊ እና የመሪዎች ችግሮች፣ የአካባቢ መዛባት፣ ጤንነት፣ ሃይማኖት፣ ትምህርት እና ፖለቲካዊ ኢኮኖሚ በሚሉት ጉዳዮች ላይ አተኩሯል። በስብሰባው ላይ የኦሮሞ ተወላጅ ያልሆኑ ወገኖች ጭምር መሣተፋቸውን የደረሰን ዜና ገልጿል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ሐምሌ 23 ቀን 1990</a></p>

</body>
</html>	





