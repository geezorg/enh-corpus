<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያኑ በአስመራ ከተማ ውስጥ በድንጋይ ይወገራሉ፣ ይቀጠቀጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኢትዮጵያውያኑ በአስመራ ከተማ ውስጥ በድንጋይ ይወገራሉ፣ ይቀጠቀጣሉ</h1>
<p class="align-right">ዘ ሠንዴይ ሜይል</p>

<h2 class="align-center"> «ሰላይ» የተባለው የኦሮሞ ተወላጅ ተደብድቦ በመኪና እንዲጐተት ተደረገ</h2>

 
<p>በኤርትራ ውስጥ የሚገኙ ኢትዮጵያውያን ዜጐች እብሪተኛው የሻዕቢያ መንግሥት በከፋ ሁኔታ እያሰቃያቸው እንደሚገኝ ተገለጸ።</p>

<p>ሰንደይ ሜይል የተሰኘው ጋዜጣ ሰሞኑን እንደዘገበው በአስመራ ከተማ ውስጥ የተከማቹ በርካታ ኢትዮጵያውያን ወገኖች በአሁኑ ሰዓት በሻዕቢያ ወታደሮች እና በጸጥታ ኃይሎች እየተለቃቀሙ በእስር ቤት እንዲቆዩ የሚደረጉ ሲሆን ከእነዚህ እስረኞች መካከል ገሚሶቹ በአስመራ ጐዳናዎች ላይ እንዲቆዩ በማድረግ የአካባቢው ህዝብ ኢትዮጵያውያንን እንደ «ማሪያም ጠላት» በድንጋይ እንዲወግራቸው የሻዕቢያ የደህንነት አባላት እየገፉፋዋቸው «እርኩስ» ተግባር እንደሚፈጽሙባቸው እንደሚያደርጉ ጋዜጣው ገልጿል።</p>

<p>ይኸው ነፃ ምንጮችን ዋቢ ያደረገው ዘ ሰንደይ ሜይል ጋዜጣ እንደዘገበው በአሁኑ ሰዓት ከስድስት መቶ በላይ ኢትዮጵያውያን በኤርትራ የተለያዩ እሥር ቤት ውስጥ ታጉረው ይገኛሉ። እነዚህንም እስረኞች ከቤተሰቦቻቸው ጋር መገናኘት እንደማይፈቀድላቸው እንዲሁም የአለማቀፉ የቀይ መስቀል ድርጅት እስረኞቹን ለመጐብኘት እድሉን እንደተነፈጋቸው አክሎ ገልጿል።</p>

<p>ይኸው ጋዜጣ በበኩሉ ናይሮቢ ላይ የተደመጠውን የኤርትራ የዜና አገልግሎት (ኤርና) በመጥቀስ እንደገለፀው «በኢትዮጵያ የሚገኙ የኤርትራ ተወላጆች በሻዕቢያ ስም እየታሰሩ እየተሰደዱ ይገኛሉ» ሲል መውቀሱን ገልጿል። እንደ ኤርትራው የዜና አገልግሎት ዘገባ ከሆነ ከአዲስ አበባ ሰሜናዊ ምዕራብ 90 ኪ.ሜ ርቀት ላይ በሚገኘው ፍቼ በተባለው የጦር ካምፕ ውስጥ የሚገኙ ከአራት መቶ በላይ ኤርትራውያን ወጣቶች ወደ ኢትዮጵያ የመጡት በሁለቱ አገሮች መካከል በተካሄዱት ስምምነቶች ሲሆን ወጣት እስረኞች «በአሁኑ ሰዓት ከቤተሰቦቻቸውና ከዘመዶቻቸው ጋር መገናኘት አይችሉም» ሲል ወንጅሏል።</p>

<p>በሌላ ተመሣሣይ ዜና ደግሞ ሠሞኑን አንድ ኢትዮጵያዊ ወጣት ኤርትራ ውስጥ «የወያኔ መንግሥት ሰላይ ነው» ተብሎ ክፉኛ መደብደቡን ታማኝነት ያላቸው ምንጮች ለዝግጅት ክፍላችን ገልፀዋል። እንደ እነዚህ ምንጮች አገላለጽ ከሆነ ወጣቱ የኦሮሞ ዝርያ ያለው ሲሆን እንደ አጋጣሚ የተገኘው ከደቡባዊ የጦርነት ቀጠና ከአሥራ አምስት ማይል ርቀት ላይ ነው። ይህ የስፖርት ናይሎን ቱታ ያደረገው ወጣት የሩጫ ጫማ ያጠለቀ ሲሆን በኤርትራ ተወላጆች ቁጥጥር ስር ከዋለ በኋላ ተደጋጋሚ ድብደባዎች እንደተካሄዱበት እና ወደ ጦር ሜዳ በሚያመራ የኤርትራ ከባድ መኪና ላይ ታስሮ ሲጐተት እንደነበር እነዚሁ ምንጮች ይገልፃሉ። ይህንን ጉዳይ በተመለከተ ከኤርትራ የማስታወቂያ ሚኒስቴር በኩል አንድ ከፍተኛ ባለሥልጣን እንደተናገሩት «ወጣቱ በጣም ልጅ በመሆኑ በኢትዮጵያ መንግስት አንድ ወይም ሁለት ዶላር በመስጠት ወደ በረሃ የላከው ሊሆን ይችላል። ይሁንና ለጊዜው በጦር እስረኛነት ከእኛ ዘንድ ይቆያል» ማለታቸው እነዚህ ታማኝ ምንጮች ዘግበዋል።</p>


<p class="align-center"><a href="/Gazettas/Mebruk/info/Mebruk.sera.html"> ከመብሩክ ሐምሌ 16 ቀን 1990</a></p>

</body>
</html>	





