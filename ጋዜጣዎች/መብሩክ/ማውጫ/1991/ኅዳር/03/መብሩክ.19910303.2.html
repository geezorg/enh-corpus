<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጸጥታው ምክር ቤት ማስጠንቀቂያ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጸጥታው ምክር ቤት ማስጠንቀቂያ ሰጠ</h1>


<p>ያለምንም ዘላቂ እልባት ያለፉት ስድስት ወራት በወታደራዊ ፍጥጫ ያሳለፈው የኢትዮ-ኤርትራ የድንበር ግጭት በአሁኑ ሰዓት ወደ ወታደራዊ ፍልሚያ እያዘነበለ የመጣ እንደሚመስል መረጃዎች ገለጹ። የድንበሮች ላይ ትንኮሳውም እንደቀጠለ ታውቋል።</p>

<p>በአስመራ መንግሥት በኩል በሰላም አመንጪነቱ መንገድ ከአ.አ.ድ ይልቅ የሚጠበቀው የአሜሪካ የብሔራዊ የጸጥታ ጉዳይ አማካሪ በነበሩት ሚስተር አንቶኒ ሌክ የተጀመረው የሰላም ጥረት ብቻ ነው። ጥረቱ ከከሸፈ የአሥመራ መንግሥት የግዛት ማስፋፋት ዘመቻውን እንደሚገፋበት ምንጮቹ ይናገራሉ። አንቶኒ ሌክ በዚህ ሳምንት ውስጥ ከማክሰኞ እስከ ዓርብ ባለው ጊዜ የአ/አ እና አስመራ መንግሥታት ባለሥልጣናትን እንደሚያነጋግሩ ተገምቷል። ሻዕቢያ የኃይል ከያዛቸው የኢትዮጵያ መሬቶች ለቅቆ ይውጣ የሚለው የኢትዮጵያ አቋም በኤርትራውያኖቹ በኩል ተቀባይነት ያጣ ቢሆንም ሻዕቢያ ከጭፍን አቋሙ ቢላቀቅ እንኳ ኢትዮጵያ በቀጣዩ የሰላም ጥረት ሂደት ውስጥ ምን ሚና ሊኖራት እንደሚችል ምንጮቹ «ጥርጣሬው» አላቸው።</p>

<p>ዲፕሎማቲካዊ ምንጮች እንደሚገልጹት ሰሞኑን የድንበር አካባቢዎች ፀጥ እረጭ ያሉ ቢመስሉም ባለፉት ሁለት ሳምንታት ውስጥ ከሁለቱም ወገኖች የተሠነዘሩ የከባድ መሣሪያዎች የተኩስ ልውውጥ ሲካሄድ መሰንበቱ ታውቋል። የወታደራዊ እንቅስቃሴ በመጠንም ሆነ በይዘት ከዕለት ወደ ዕለት ጨምሯል የሚሉት እነዚሁ ምንጮች የሰሜናዊት ኢትዮጵያ ግዛት የሆነችው አዲግራት ከተማ ባለፈው ዕሮብ ዕለት በሻዕቢያ ከባድ መሣሪያዎች መደብደቧን ይናገራሉ። በተመሳሳይ ጥቂት የባድመ አካባቢም መደብደቡን የጠቀሱት ምንጮች እንዲህ ዓይነቱ የከባድ መሣሪያዎች ትንኰሳ ከቅርብ ጊዜያት ወዲህ እየተለመደ እንደመጣ ጠቁመው እስከ አሁን ድረስ የጐላ ወታደራዊ ግጭት ያለመካሄዱን ይናገራሉ።</p>

<p>ከሻዕቢያ ወራሪ ሠራዊት የሚሰነዘረውን ጥቅት በአፀፋው ለመመለስ በኢትዮጵያ በኩል ተገቢው ወታደራዊ ዝግጅት ተጠናቅቆ እንደሚገኝ እና ኢትዮጵያ ላለፉት ስድስት ወራት ያጣቻቸውን ግዛቶቿን መልሳ ለመያዝ በመሠናዶ ላይ እንደምትገኝ ምንጮቹ ገልጸዋል።</p>

<p>ይህ በእንዲህ እንዳለ የኤርትራ እና የኢትዮጵያ እስልምና፣ የካቶሊክ፣ የኦርቶዶክስ እና የፕሮቴስታንት እምነት መሪዎች ሰሞኑን በኖርዌይ ኦስሎ ውስጥ ተገናኝተው ባካሄዱት ስብሰባ ላይ አዎንታዊ የሆነ ውይይት በማካሄድ የጦርነቱ ደመና ተገርፎ የሻከረው ግንኙነት የሚጠገንበትን መንገድ በማፈላለግ ላይ መሆናቸውን ጠቅሰዋል። የሃይማኖት አባቶች ችግሩን ለመቅረፍ በመጀመሪያ ደረጃ ሃሳብ ላይ ተስማምተዋል። በሌላ ተመሳሳይ ዜና የተ.መ.ድ የኡጋድጉን የሰላም ድርድር በማስመልከት ሰሞኑን ከኒውዮርክ ባወጣው መግለጫው ሁለቱ ተፋላሚ አገሮች የራሳቸውን ችግሮች የማስወገዱ ኃላፊነት እንደሰጣቸው አስገንዝቧል። የጸጥታው ምክር ቤት በመቀጠልም ከሠላማዊ ድርድሩ ውጪ በወታደራዊ እርምጃ ችግሩን ለመፍታት የሚደረገው ጥረት በፍጹም ተቀባይነት እንደሌለው አስጠንቅቋል። ከሁለቱ አገሮች የሚባረሩ ሲቪል ዜጐች ጉዳይ እንዳሳሰበው የተ.መ.ድ በመግለጫው ላይ ተጠቅሷል። ከኤርትራ ሆነ ከኢትዮጵያ ለሚባረሩ ሰላማዊ ዜጐች ላይ የሚደርሰው ማንኛውም የአካል እና የሞራል ጉዳት ተጠያቂዎቹ የአ/አ እና የአስመራ መንግሥታት ባለሥልጣናት እንደሆኑ ከወዲሁ ማስታወቁ የደረሰን ዘገባ ያመለክታል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ኅዳር 3 ቀን 1991</a></p>

</body>
</html>	


