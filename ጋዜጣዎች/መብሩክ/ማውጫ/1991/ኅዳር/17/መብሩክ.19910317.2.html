<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከአሥሩ የፀረ-ነፃ ፕሬስ አገሮች ጐራ በድጋሚ ተካተተች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከአሥሩ የፀረ-ነፃ ፕሬስ አገሮች ጐራ በድጋሚ ተካተተች</h2>


<p>ለሰው ልጆች በሙሉ የማይገረሰስ መብት ተደርጐ በዓለም አቀፉ ሕግጋት የሰፈረው የመናገር፣ ሀሳብን በነፃ የመግለጽ እና የመጻፍ መብት ከማይከበርባቸው አስር የነፃ ፕሬስ ጠላቶች ከተባሉትየአፍሪካ አገሮች ውስጥ አገራችን ኢትዮጵያ እንደገና ተመዝግባለች።</p>

<p>ተቀማጭነቱ ፓሪስ የሆነው ድንበር የለሽ የጋዜጠኞች ማኅበር (ሪፖርተር ሶን ፍሮንቲየር) ሰሞኑን ባወጣው መግለጫው ኢትዮጵያ፣ ኤርትራ፣ አንጐላ፣ ኮንጐ ኪንሻሳ፣ ካሜሮን፣ ኢኳቶሪያል ጊኒ፣ ሩዋንዳ፣ ቶጐ፣ ቱኒዚያ እና ሞሪታንያ በአፍሪካ ውስጥ ካሉት ፀረ-ነጻ ፕሬስ አገሮች ውስጥ በማካተት ለፈረንሳዩ ፕሬዚዳንት ዣን ሺራክ ከትላንት ወዲያ /ማክሰኞ/ ይፋ ባደረገውና ባቀረበው መልዕክቱ ላይ ገልጿል። ማኅበሩ እነዚህን አስር አገሮች የእምነትና ሀሳብን በነፃ የመግለጽ መብቶች ፀሮች እንደሆኑ አድርጐ ቢያስቀምጣቸውም አፍሪካ አንዳንድ ለውጦችን በማሳየት ላይ መሆኗን ሳይገልጽ አላለፈም። የፕሬስ ነፃነትን በተመለከተ ግን አህጉሪቱ (የዓለም ጭራ ነች) ሲል ተችቷል። ይህ ድርጅት ከሳምንታት በፊት በኢትዮጵያ ዙሪያ ባቀረበው አቤቱታ የፈታሽ ጋዜጣ እና የጐሕ ጋዜጣ ዋና አዘጋጆች መታሰርን በተመለከተ ለጠ/ሚ/ር መለስ ዜናዊ ልዩ መልዕክቱን ልኮ ነበር።</p>

<p>ከጠ/ሚ/ሩ ቢሮ ምን ዓይነት ምላሽ እንደተሰጠው ለጊዜው ባይታወቅም የመንግሥት አፈ ቀላጤ የሆኑት ወ/ት ሰሎሜ ታደሰ በዚያኑ ሰሞን ከቢቢሲ ሬዲዮ ጋር ባደረጉት ቃለ ምልልሳቸው (ጋዜጠኛ ማሰር በእኛ አገር አልተጀመረም ለምሳሌ ጀርመን ውስጥ የናዚ ፓርቲ ፕሮግራም የሚደግፉ ጹሁፎችን የሚያትሙ ጋዜጠኞች በሕግ ይከሰሳሉ) ብለዋል ጠ/ሚ/ር መለስም ቢሆኑ ይህንኑ አረፍተ ነገር ብዙውን ጊዜ ከኢትዮጵያ ነጻ ፕሬስ ወቅታዊ ሁኔታ ጋር በምሳሌነት እንደሚጠቅሱት በተለያዩ ጊዜያት ከውጭ አገር እና ከመንግሥት ጋዜጠኞች ጋር በሚያደርጓቸው ቃለ ምልልሶች ለማወቅ ችለናል። ኢትዮጵያ ጋዜጠኞችን በማሰርና በማንገላታት በዓለም ከሚጠቀሱ አገሮች ውስጥ ትገኛለች። በአሁኑ ሰዓት ከ15 በላይ የሚደርሱ ጋዜጠኞች በእስር ላይ ይገኛሉ። ይሁንና የመንግሥት ባለሥልጣናት ከሁለት ጋዜጠኞች በስተቀር ሌሎቹ ጋዜጠኞች በተለያዩ ወንጀሎች እንደታሰሩ በማድረግ ለዓለም አቀፉ ማህበረሰብ እንደሚያስተባብሉ ምንጮች ይናገራሉ።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ኅዳር 17 ቀን 1991</a></p>

</body>
</html>	
