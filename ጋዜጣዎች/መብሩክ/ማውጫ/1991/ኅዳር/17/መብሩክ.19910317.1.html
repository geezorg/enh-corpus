<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ/አ እና የአሥመራ መሪዎች ለሰላም ጥረቱ እንዲገዙ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአ/አ እና የአሥመራ መሪዎች ለሰላም ጥረቱ እንዲገዙ ተጠየቀ</h2>


<p>ኢትዮጵያና እና ኤርትራ በአሁኑ ሰዓት የገቡት ውጥረት ዘለቄታዊ መፍትሔ እንዲያገኝ ከተፈለገ የሁለቱም መንግሥታት ከፕሮፓጋንዳ ዘመቻቸው በመታቀብ ለሰላማዊ ድርድሩ ተገዢ ቢሆኑ ይመረጣል ተባለ።</p>

<p>ይህን የገለጹት የኦ/ተ/ቤ/ክ ፓትርያርክ የሆኑት ብጹዕ አቡነ ጳውሎስ ሲሆኑ ሰሞኑን በኢትዮጵያና በኤርትራ የሚገኙ የኦርቶዶክስ ተዋህዶ፣ የእስልምና፣ የካቶሊክ እና የፕሮቴስታንት እምነት አባቶች የኖርዌይ ቤተ ክርስቲያን ያደረገችላቸውን ጥሪ ተቀብለው ኦስሎው ላይ ስብሰባ ካካሄዱ በኋላ ወደ አገር ቤት ተመልሰው ስለ አጠቃላይ ሁኔታው አቡነ ጳውሎስ ለዜና ሰዎች ሰሞኑን በሰጡት ጋዜጣዊ መግለጫ ላይ ነው። ከኢትዮጵያ በኩል ለተሳተፉት አራት የሃይማኖት መሪዎች ዋና ሰብሳቢ የሆኑት ዶ/ር አቡነ ጳውሎስ በሁለቱ ወንድማማቾች መካከል የተፈጠረው ግጭት እንዲራገብ ከተፈለገ የዜና ሰዎች ጭምር ከፕሮፓጋንዳ ዘመቻው መቆጠብ እንደሚኖርባቸው አስገንዝበዋል። የሁለቱም አገር መሪዎች ፕ/ት ኢሳያስ አፈወርቂና ጠ/ሚ/መለስ ዜናዊ ለሰላም ጥረቱ ቅድሚያ እንዲሰጡ በሚመሩት ኮሚቴ ስም ተማፅነዋል። የአራቱ የሃይማኖት አባቶች የሚገኙበት ኮሚቴው የፀሎት ሳምንት በማወጅ የጸሎቱ ዋንኛ መሪ ሃሳብ ሰላም ለኢትዮጵያ፣ ሰላም ለኤርትራ እና ሰላም ለዓለም ሕዝቦች የሚል መሆኑን አባ ጳውሎስ አስረድተዋል።</p>

<p>ይህ በእንዲህ እንዳለ አቡነ ጳውሎስ ሰሞኑን በአ/አ የቢቢሲ ሬዲዮ ጋዜጠኛ ከሆነው ከሪቻርድ ሊ ጋር በወቅታዊው የኢትዮ-ኤርትራ ጉዳዮች ዙሪያ ያደረጉት ቃለ ምልልስ እንደሚከተለው ነው።</p>

<p>ቢቢሲ፦ የሃይማኖት አባቶች ምን ዓይነት ጫና በማሳደር የፖለቲካ መሪዎቹ ወደ ሰላም ጠረጴዛ እንዲመጡ ለታደርጓቸው ትችላላችሁ?</p>

<p>አቡነ ጳውሎስ፦ እንደ ሃይማኖት አባት እና ማድረግ የምንችለው የሞራል ማዕቀብ እና የሞራል ግዴታችንን ብቻ ነው። ከዚህ ውጪ ምንም ማድረግ አንችልም እና የሃይማኖት መሪዎች ወሳኝ አካሎች ሆነን መቅረብ የለብንም። እና ኃላፊነታችን ከሕዝቡ መንፈሳዊ ሕይወት ጋር እንደተያያዘ እናውቃለን። በሕዝቡ ጤናማነት ላይ ነው ሕዝቡን ወክለን ነው የምናንገረው። የመጣው ነገር ቢመጣ መጐትጐታችንን እንቀጥላለን።</p>

<p>ቢቢሲ፦ ነገር ግን አንድ የተለየ ነገር ለማዘጋጀት አላሰባችሁም? ከእስልምና እምነት ተከታዮች እና ከሌሎች አብያተ ክርስቲያናት ጋር በመሆን?</p>

<p>አቡነ ጳውሎስ፦አይደለም! እና ለሕዝባችን በተለይ ደግሞ በኢትዮጵያ ላለው ሙስሊም ሆነ ተሀድሶ ወይም ካቶሊክ ወይም ኦርቶዶክስ ፀሎት ማድረግ እንዳለባቸው አስገንዝበናል። ጆሮ ያለው ይስማ። እና ሩጫ አንፈልግም ስለዚህ እና መስራት ያለብንን እንደሰራን አምናለሁ።</p>

<p>ቢቢሲ፦ ጦርነቱ ከተጀመረ ጀምሮ የኢትዮ-ኤርትራ የሃይማኖት አባቶች በጋራ ስትገናኙ የመጀመሪያችሁ ነው። ፓለቲካዊ መፍትሔ ጠፍቶ የሁለታችሁም አገሮች የሃይማኖት መሪዎች ክፍተቱን የምታጠቡበት መንገድ ይኖራል ብላችሁ ተስፋ ታደርጋላችሁ?</p>

<p>አቡነ ጳውሎስ፦ እኔን እንደ አንድ የሃይማኖት አማኝና መሪ እመነኝ። ተስፋ አልቆርጥም። በመንግሥትም በኩል ተስፋ አልቆርጥም። እነርሱ የራሳቸውን ድርሻ ይወጡ እኔም ከወዳጆቼ ጋር የእኛን ግዴታ እንወጣለን። በሌላ በኩል ደግሞ ፀሎተኛ መሆን ያስፈልጋል። ስለዚ እግዚአብሔር እያንዳንዱ ልቦና እንዲኖረው ይፈቅድ ይሆናል (ምን ማድረግ አለበት)።</p>

<p>ቢቢሲ፦ ስለዚህ እርሶ ሰላም አሁን ይመጣል ብለው ያምናሉ?</p>

<p>አቡነ ጳውሎስ፦ ደህና ሁሉም ሰው በአደጋ ላይ ነው ለዚህ ነው እያንዳንዱ ኢትዮጵያዊ ኤርትራዊ ሰላም ወዳድ ነው ማለት እፈልጋለሁ የነዚህ ሰዎች ፀሎት ከኃያሉ ፈጣሪያችን ምላሽ ሊያስገኝ ይችላል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ኅዳር 17 ቀን 1991</a></p>

</body>
</html>	
