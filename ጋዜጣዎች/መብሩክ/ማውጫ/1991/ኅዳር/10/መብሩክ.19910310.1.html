<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምነስቲ ኢንተርናሽናል የኢመማው ባለሥልጣን የጤንነት ሁኔታ አሳሰበኝ ይላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አምነስቲ ኢንተርናሽናል የኢመማው ባለሥልጣን የጤንነት ሁኔታ አሳሰበኝ ይላል</h2>


<p>ተቀማጭነቱ ለንደን የሆነው ዓለምአቀፉ የሰብዓዊ መብት ድርጅት (አምነስቲ ኢንተርናሽናል) የአንጋፋው የኢትዮጵያ መምህራን ማህበር ተጠባባቂ ዋና ፀሀፊ የሆኑት አቶ ሽመልስ ጉዳይ እንዳሳሰበው ገለፀ።</p>

<p>ከመስከረም 19/19/91 ከሁለት የኢመማ አመራር አባላት ጋር በፀጥታ ኃይሎች የታሰሩት አቶ ሽመልስ ዘውዴ የሳምባ በሽታ ሕመምተኛ መሆናቸውን የገለጸው አምነስቲ በእስር ላይ ባሉበት ወቅት የሕክምና አገልግልቶች እንደተነፈጉ አስረድቷል። ከአቶ አባተ አንጉሬ እና አወቀ ሙሉጌታ ጋር የኢመማ ጽ/ቤት ቁልፍ ለጸጥታ ኃይሎች አንሰጥም በማለታቸው ቢታሰሩም ቢሯቸው በመዘጋቱ ጉዳይ እስከ አሁን ድረስ ምንም ዓይነት የፍ/ቤት ውሳኔ እንዳልተላለፈ መግለጫው ጠቅሷል። የአምነስቲ የስጋት ደብዳቤ በወጣ ሰሞን አቶ ሽመልስ በጠና ከመታመማቸውም በላይ ሰውነታቸው ተዳክሞ እንደነበር የተገለጸ ሲሆን ተገቢውን መድኃኒት እንዳይሰጣቸው እንደተነፈጉ አስታውቋል። ተገቢውን የሕክምና አገልግሎት ካላገኙ ለሕይወታቸውም ቢሆን አደገኛ ችግር ሊገጥማቸው ይችል ይሆናል ሲል አምነስቲ ስጋቱን ገልጿል።</p>

<p>እነዚህ ሶስት የሙያ ማህበሩ ባለሥልጣናት ለድርጅታቸው ሲሉ በመታሰራቸው የሕሊና እሥረኞች ተብለዋል። አቶ አባተ ለእሥር ሲዳረጉ አሁን ሁለተኛ ጊዜያቸው ነው። ኢመማ በኢትዮጵያ ካሉ የሙያ ማህበራት በቁጥር ከፍተኛው ሲሆን 120,00 አባላት ከጐኑ ይዟል የሚለው አምነስቲ የወቅቱ የኢትዮጵያ መንግሥት የኢመማን እንቅስቃሴ ለመግታት ጥረቶችን እንዳደረገ ገንዘቦቹን እንዳገደ፣ ቢሮዎችን በህገወጥ መንገድ እንደፈተሸ፣ መምህራኑን እንዳባረረ ብዛት ያላቸውን እንዳሰረ እና ተለጣፊ ኢመማ በስማቸው እንዳቋቋመ አምነስቲ አውስቷል። የማህበሩ ዶ/ር ታዬ ወ/ሰማያት ከግንቦት 1996 ዓ.ም ጀምሮ «በጦር መሣሪያ ሴራ» ምክንያት እንደታሠሩ የዕሥር ቤት ኑሯቸው ሰብዓዊነት የጐደለው እና ዝቅተኛ እንክብካቤ የታከለበት እንደሆነ መግለጫው ገልጾ ስለ አቶ ሽመልስ ጉዳይ ያደረበትን ስጋት ለፍትህ ማህበሩ አቶ ወረደ ወልድ ወልዴ የገለጸ ሲሆን ግልባጩን ለጠ/ሚ/ር መለስ ዜናዊ ለጤና ጥበቃ ሚኒስትርሩ ዶ/ር አደም ኢብራሂም እና ለፖሊስ ኮሚሽነሩ ኮ/ል ለገሰ ተጫኔ በአድራሻቸው ልኳል።</p>

<p>በሌላ ተመሳሳይ ዜና አምነስቲ ያለ ፍርድ ያታሰሩት አቶ በየነ አብዲ የቀድሞ ዳኛ (የ72 ዓመት አዛውንት) አቶ በሊሳ የቴሌኮሚኒኬሽን ማናጀር የነበሩ፣ ሁሴን አብዲ የሜጫ ቱሉማ ማህበር ኃላፊ (የቀድሞው የውጭ ጉዳይ ሚ/ር ሠራተኛ) ሃጂ ከፍተኛ ጡረተኛ እና የቀድሞ የእስላሚክ ጉዳይ ከፍተኛው ጉባዔ አባል፣ ጀቤሳ ለሜሳ የሴቭ ዘ ቺልድረን ድርጅት ሂሳብ ሠራተኛ፣ ጥላሁን ደርጴሳ የቀድሞው የኦራ ባለሥልጣን እና አስተማሪ ዘውዴ ጨመዳ፣ አደም ሁሴን፣ አዱኛ ፊቲ፣ መሕመድ ዋዩ፣ ጋዲሳ ቦልቶሳ፣ አዲሱ በየነ (ከኦራ) ሃይሉ ተርፊሳ ጣሰው የቤተክህነት ሆስቴል ማናጀር፣ ግዛው አረና ሜዳካል ዶ/ር፣ ጽጌ ከበደ ነርስ፣ እና ሌሎች 50 ሰዎች ጉዳይ ከግርፋት ከህሊና እስረኛ እና ለህክምና ጉዳይ ጋር በተያያዘ መልኩ እንዳሳሰበው አምነስቲ ገልጿል። ከኦነግ ጋር ግንኙነት አላቸው ተብለው ከታሰሩት 65 ሰዎች መካከል ስምንት የሰብዓዊ መብት ተሟጋች ድርጅት መስራቾች እና የኡርጂ ጋዜጠኞችን የህሊና እስረኞች ብሏቸዋል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ኅዳር 10 ቀን 1991</a></p>

</body>
</html>	
