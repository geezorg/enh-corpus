<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢመማ ተወካዮቹ ታስረው ቢሮው በተለጣፊዎቹ ፊት ተከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body> 


<h2 class="align-center">ኢመማ ተወካዮቹ ታስረው ቢሮው በተለጣፊዎቹ ፊት ተከፈተ</h2>


<p>የአዲስ አበባ መምህራን ማኅበር «በሕግ አምላክ» በሚል ባለፈው ወር መጨረሻ መግለጫ አወጣ ማኅበሩ በመግለጫው ወያኔ/ኢሕአዴግ «ኢመማ የመንግሥትን ፖሊሲ አይደግፉም በሚል ጭፍን የእልህ እርምጃ አንጋፋውን ኢመማን ለመማረክ «ተለጣፊ» አቋቁሟል።» ሲል ጠቅሶዋል።</p>

<p>ማኅበሩ እንደገለጸው አንጋፋው ኢመማ በሕግ የሚያምንና የሚተዳደር በመሆኑ የንብረት ዘረፋንና የመብት መገፈፍን በሕጋዊ መንገድ ለመከላከልክ እየተንቀሳቀሰ መሆኑን አመልክቶ ሕጋዊ ክርክሩ ከፌዴራሉ ጠቅላይ ፍ/ቤት ደርሶ ለመጋቢት 27 ቀን 1991 ዓ.ም ቀጠሪ የተሰጠበት ቢሆንም ኢመማን በፍትህ መርታት የማይሆንላቸው ሆነው ሲያገኙ ራሳቸውን ከሕግ በላይ ያዋሉ የሚላቸው ጥቂት «ተለጣፊ የፖለቲካ ካድሬዎች በወረራ ያማኅበሩን ጽ/ቤትና ንብረት ለመዝረፍ በመወራጨት ላይ ይገኛሉ ብሏል።</p>

<p>የመምህራን ማኅበሩን ጽ/ቤት መታሸግ እንድሁም ኢመማ በአገሪቱ የተለያዩ አካባቢዎ ለሚገኙ መምህራን አዘጋጅቶች የነበረውን ኮንፈረንስ ከሚያካሂደበት የኢመማ አዳራሽ በፖሊስ ኃይል አስወጥቶ ማሳሸግ ሽፍትነት እንጂ ሌላ አይደለም ሲል ጠቅሷል።</p>

<p>መግለጫው በኢመማ አመራር ላይ እየተፈጸመ ያለው ወከባ፣ እስራትና እንግልት ከምንግዜም በላይ እየከፋ መምጣቱን ጠቁሞ በአሁኑ ወቅት በእስር ላይ የሚገኙት የኢመማ ሥራ አስፈጻሚ ኮሚቴ አባላት ከሕግ ውጭ እንዲታሰሩ መደረጋቸውን ጠቁሞ ከመስከረም 7 ቀን 1991 ዓ.ም ከጠዋቱ አምስት ሰዓት ጀምሮ ይህ ሪፖርት ተጠናቅሮ እስካለቀበት ጊዜ ድረስ በእስር ላይ እንደሚገኙ ተመልክቷል። መግለጫው አያይዞ ከታሰሩት መካከል የኢመማ ረዳት ፀሐፊ አቶ ሽመልስ ዘውዴ በጠና ታመው የሕክምና እርዳታ ባለማግኘታቸው የጤንነታቸው ጉዳይ አሳሳቢ ደረጃ ላይ እንደሚገኝ ገልጸዋል።</p>

<p>ዘግይቶ በደረሰን ዜና ታሽጐ የነበአው የኢትዮጵያ መማህራን ማኅበር አዳራሽና ጽ/ቤት ትላንት ማለዳ ተለጣፊ የማኅበር ተወካዮችና ያሸጉት ይወረዳን ፖሊስ ጣቢያና የመስተዳድር አካላት በተገኙበት ተሰብሮ ተሰጥቷል።</p>

<p>የኢመማ ሥራ አስፈጻሚ አባላት ከምስከረም 7 ቀን 1991 ዓ.ም ጀምሮ በወረዳ 3 ፖሊስ ጣቢያ በእስር ላይ የሚገኙ ሲሆን የታሸገውን በር ጉዳይ ፍ/ቤት ለኅዳር 11 ቀን 1991 ዓ.ም ለማየት ቀጠሮ የሰጠ ቢሆም ከቀጠሮው ቀን በፊት የመምህራኑ ተወካዮችን አስቀድሞ በማሰር ቢሮ ሰብሮ መፈተሹ ህግን የሚተላለፍ ተግባር መሆኑን ታዛቢዎች ይናገራሉ።</p>

<p>የታሰሩት የኢመማ ሥራ አስፈጻሚ ኮሚቴ አባልት ሕገ-መንግሥት ከ48 ሰዓት በኋላ ፍ/ቤት ይቅረቡ ቢልም ከ68 ሰዓታት በኋላ አራዳ ፍ/ቤት የፌዴራሉ አንደኛ ደረጃ ችሎት የቀረቡ ሲሆን ፍ/ቤቱ ያለ አንዳች ምክንያት በጊዜው ጣቢያው እስረኞቹ ባለማቅረቡ ሳይቀበል ቀርቶ ወደ እስር ቤት ተመልስዋል። የሥራ አስፈጻሚ ኮሚቴ አባላቱ መስከረም 19 ቀን 1991 ዓ.ም ለሁለተኛ ጊዜ የፌዴራሉ አራተኛ ወንጀል ችሎት ቀርበው ያለ ውሳኔ ወደ እስር ቤት ተመልሰዋል።</p>

<p>የፍትሐ ብሔር 2ኛ ወንጀል ችሎት ለኅዳር 11 ቀን 1991 ዓ.ም የታሸገውን የኢመማ ጽ/ቤት እና አዳራሽ ጉዳይ ዶ/ር ታዬ ወ/ሰማያት መልስ እንዲሰጡበት የተያዘውን ቀጠሮ እያወቀ የወረዳው ፖሊስ ጣቢያ ባለበት ተለጣፊዎቹ ሰብረው ገብተው እንዲያስቆጥሩ መደረጉን የውስጥ አዋቂዎች ገልጸዋል።</p>

<p>የጋዜጣው ሪፖርት በስፍራው ተገኝቶ እንደተመለከተው የሀገር አቀፍ ተለጣፊ ማኅበር ሊቀመንበርና ጸሐፊ እንደሆኑ የሚነገርላቸው ግለሰቦችና የመስተዳድር ተወካዮች ፖሊሶች በተገኙበት ሰማያዊ የሥራ ካፖርት የለበሱ ሁለት ሰዎች በሩን ለመክፈት ሲታገሉ ተመልክቷል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ጥቅምት 5 ቀን 1991</a></p>

</body>
</html>	
