<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ጦርነቱን በድል ለመወጣት ወሳኙና ብቸኛው ጊዜዋ አሁን ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢትዮጵያ ጦርነቱን በድል ለመወጣት ወሳኙና ብቸኛው ጊዜዋ አሁን ነው»</h2>


<p>የሻዕቢያ መንግሥት የኢትዮጵያን ሉዓላዊነት በመዳፈር ከትግራይ ክልላዊ መንግሥት ውስጥ የመሬት ይገባኛል ጥያቄውን በወታደራዊ ኃይል እንደሚያገኝ ከወሰነ ጀምሮ ከኢትዮጵያ መንግስት በኩል የተሰጠው ምላሽ በአብዛኛው በዲፕሎማሲያዊ መንገድ ላይ ያዘነበለ ይመስላል።</p>

<p>ይህንን የወቅቱን የኢትዮ-ኤርትራ ግጭት በተመለከተ ናይሮቢ የሚገኘው የቻናል አፍሪካ ዘጋቢ ሰሞኑን እንደገለጸው በኢትዮጵያና በኤርትራ መንግሥታት መካከል የነበረው ዝምድና ወደ ተካረረ ጥላቻ እያዘነበለ ነው ብሏል። የቃላት ጦርነቱ በአሁኑ ሰዓት ወደ ወታደራዊ ግጭት የሚሸጋገር ለመሆኑ ጥርጥር የለውም ባይ ነው። ሁለቱም ወገኖች በፕሮፓጋንዳው ጦርነት ውስጥ ሰምጠው ይገኛሉ። «ኢትዮጵያ በአሁኑ ሰዓት በሁሉም ነገር የበላይነት እያገኘች መጥታለች» ሲል ዘግቧል።</p>

<p>ጠ/ሚ/ር መለስ ዜናዊ ከሳምንታት በፊት የሰጡትን መግለጫ ከግንዛቤ ውስጥ ያስገባው ይኼው ጋዜጠኛ ኢትዮጵያ ከፕሮፓጋንዳው መስመር በመውጣት ወደ ማይቀረው ወታደራዊ እርምጃ ለመሸጋገር የተቃረበች ያስመስላታል ሲል በፍንጭነት አብራርቶታል። የአፍሪካ አንድ አገሮች በሆኑት ኢትዮጵያ እና ኤርትራ መካከል የተከሰተውን ግጭት ለማብረድ ኢትዮጵያ የኃይል እርምጃ በመውሰድ በኃይል የተነጠቀችውን ግዛቷን በኃይል የማስመለስ ሙሉ መብት እንዳላት መለስ ዜናዊ ያምናሉ ብሏል። ይሁንና የተጀመረው የዲፕሎማቲክ ጥረት እስከ መጨረሻው ቀጣይነት እንደሚኖረው ጠቁሟል። ግንቦት 4 ቀን 1990 (ሜይ 6 1998) በይርጋ ትሪያንግል እየተባለ በሚጠራው አካባቢ በተፈጠረው ግጭት የተነሳ በገላጋይነት የገባው የአፍሪካ አንድነት ድርጅት የበኩሉን የሰላም መንገድ ቢያፈላልግም ድርድሩ ከመጀመሩ በፊት የወራሪው የሻዕቢያ ሠራዊት ከኢትዮጵያ ግዛት ለቅቆ እንዲወጣ የሚለውን የኢትዮጵያ አቋምን ለማሳካት አፍሪካ አንድነት ድርጅት ተስኖታል ይላል ጋዜጠኛው ከናይሮቢ።</p>

<p>ሻዕቢያ ግን ድርድሩ ተካሄደ አልተካሄደ ሠራዊቱን ከወረራቸው አካባቢዎች እንዲቆዩለት በጽኑ እንደሚፈልግ ጠቅሷል። በምስራቅ አፍሪካ የሚገኙ ወታደራዊ ኤክስፐርቶች እና ታዛቢዎችን ዋቢ አድርጐ እንደጠቀሰው ከሆነ ኢትዮጵያ ከሻዕቢያ መንግሥት በኩል የተቃጣባትን የወረራ ድርጊት ልትወጣው የምትችለው በወታደራዊ ኃይሏ ብቻ ነው ብለውታል። የኢትዮጵያ የመከላከያ ሠራዊት ወራሪው ከመጀመሩ በፊት የነበረው አቋም እና በአሁኑ ሰዓት የሚገኝበት ወታደራዊ ብቃት ልዩነት ነበረው ሲሉ ነግረውታል። ኢትዮጵያ በአሁኑ ሰዓት አስተማማኝ ዘመናዊና ብቁ የሆነ የጦር ሠራዊት ባለቤት ለመሆን የበቃች መሆኑን ጠቅሶ በአሁኑ ወቅት በሻዕቢያ ላይ ሊወሰድ የሚገባው ወታደራዊ የሆነ አጸፋዊ እርምጃ መሆን ያለበት አሁኑኑ ነው የሚል ወታደራዊ ትንበያ እንዳላቸው አጣቅሶላቸዋል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ጥቅምት 12 ቀን 1991</a></p>

</body>
</html>	
