<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጅቡቲ ወደብ በኩል ችግር እያንዣበበብን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጅቡቲ ወደብ በኩል ችግር እያንዣበበብን ነው</h1>


<p>የድንበር ውዝግቡ ከተጀመረ ጀምሮ ከኢትዮጵያ ለሚወጡ የእርሻ ምርት ውጤቶች እና ወደዚህ ለሚገቡ የፋብሪካ ምርቶች በዋንኛ የመረማመጃ ወደብነት የምታገለግለው የጅቡቲ ወደብ ወደፊት ስጋቱ እንዳለባት ገለጸች።</p>

<p>ሰሞኑን ወደ ስፍራው የተጓዘው አዲሱ የቢቢሲ ሬዲዮ ጋዜጠኛ ሪቻርድ ሊ ከጅቡቲ እንደዘገበው በጦርነቱ ምክንያት ጅቡቲ ከዚህ ቀደም ከኢትዮጵያ ታገኝ ከነበረው የወደብ እንቅስቃሴዋ አሁን በስድስት እጅ ብልጫ እያስተናገደች ሲሆን ለአሰብ እና ምፅዋ ወደቦች ይከፈል የነበረውን ቀረጥ ጅቡቲ እየተጠቀመችበት ነው ብሏል። ጦርነቱ እንደተጀመረ የኢትዮጵያ ንብረቶች የጅቡቲን ወደብ አጨናንቀውት ነበር። ያ ችግር አሁን እምብዛም አይታይም። በተጨማሪ የሰው ኃይል ሌሊት ተቀን ተሰርቶ ውጥረቱን ከሞላ ጐደል በቁጥጥር ስር ለማድረግ ተችሏል እንደ ሪቻርድ ሊ ገለፃ።</p>

<p>በሺህ የሚቆጠሩ የወደቡ ሠራተኞች እህል ብረታ ብረት፣ ኮንቴይነሮች ሲያወጡ ሲያወርዱ ይታያሉ ያለው ጋዜጠኛው ወደፊት ወደ ኢትዮጵያ የሚገቡ ብዛት ያላቸው የማዳበሪያ የምግብ እርዳታዎች ወደ ወደቡ ስለሚደርሱ ከፍተኛ የሆነ ስጋት መፈጠሩን ጠቁሟል። 400 ሺህ የሚገመት ማዳበሪያ እና ጥራጥሬ በዚሁ ወደብ በኩል ወደ አገር ቤት ሊገባ ድርድር እየተካሄደበት ነው። የወደቡ ኃላፊም በበኩላቸው የማዳበሪያ እና የመሳሰሉት ቁሳቁሶች ክምችት የወደብ አገልግሎቱን የተፋጠነ እንቅስቃሴ ሊገታው እንደሚችል ፍርሃታቸውን በግልፅ አስታውቀዋል።</p>

<p>እንደ ጅቡቲ ወደብ ባለሥልጣናት እምነት አብዛኞቹ ሸቀጦች ወደ ኢትዮጵያ የሚመጡት በብረት ቤት /ኮንቴይነር/ በመሆኑ የቦታ መጣበቡን ችግር እጥፍ ድርብ አድርጐታል። አብዛኛው ከጅቡቲ ወደ አ/አ የሚጓጓዙት ሸቀጦች በየብስ /መኪናዎች/ አማካኝነት በመሆኑ ይህም ጉዳይ ለወደቡ ባለሥልጣናት ሌላ የትራፊክ መጨናነቅ ያመጣል የሚል ስጋት ጥሎባቸዋል።</p>

<p>እነዚሁ የጁቡቲ የወደብ ሹመኞች የኢትዮ-ኤርትራ ግጭት በሠላማዊ መንገድ ቢፈታ ኢትዮጵያ ወደ ቀድሞዎቹ የአሰብ እና ምፅዋ ወደቦቿ ልታዘነብል ስለምትችል ጅቡቲ ጥቅሟ ሊቀርባት ይችላል በማለት ጥርጣሬው አላቸው። የጅቡቲ ወደብ ላይ የሚታየው መጨናነቅ ከ300% በላይ ጨምሯል ይባላል። ኢትዮጵያ በኬንያ መጠነኛ የሆነ የወደብ አገልግሎት የምትጠቀም ሲሆን በፖርት ሱዳን በኩል ለሰሜናዊ ምዕራብ የኢትዮጵያ ክፍል ይጠቅማል የተባለው ድርድር እስከ አሁን ድረስ አልለየለትም።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ጥቅምት 12 ቀን 1991</a></p>

</body>
</html>	
