<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካዊያኖቹ የሰላም ጓዶች በኢትዮጵያ ውስጥ ችግር የለብንም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሜሪካዊያኖቹ የሰላም ጓዶች በኢትዮጵያ ውስጥ ችግር የለብንም አሉ</h2>


<p>በኢትዮ-ኤርትራ ድንበር ላይ የተፈጠረው ወታደራዊ ግጭት በአገሪቱ በሚካሄደው የአሜሪካ የሰላም ጓዶች የማስተማር እንቅስቃሴ ላይ አሉታዊ ተፅዕኖ እንዳለው ተገለጸ።</p>

<p>ይህ የተገለጸው ካለፈው ሰኔ 1990 ዓ.ም ጀምሮ ለሁለት ወራት ስልጠና ላደረጉት አሜሪካዊያኑ የሰላም ጓድ አባላት ባለፈው አርብ ዕለት በአምቦ ሁለተኛ ደረጃ ት/ቤት በመገኘት በአ/አበባ የአሜሪካ አምባሳደር የሆኑት አምባሣደር ዴቪድ ሺን የምስክር ወረቀት በሰጡበት ዕለት ነበር። አምባሳደር ዴቪድ በንግግራቸው ላይ እንደገለጹት ከግንቦት 4 1990 ዓ.ም ጀምሮ የተጀመረው ግጭትን ለማስቆም የአሜሪካ መንግሥት የበኩሉን ተሳትፎ በማድረግ ላይ እንደሚገኝ ጠቅሰው በአፍሪካ ቀንድ ዙሪያ የተከሰተው ግጭት እንዲቆም አሜሪካ ትሻለች ብለዋል። ጦርነቱም የፈለገውን ያህል ቢሆን /ቢራዘም። የአሜሪካ የሰላም ጓድ አባላት ፕሮግራም ከታቀደለት የጊዜ ገደብ ሊዛነፍ እንደማይችል ገልጽዋል። በጦርነቱ ምክንያት በትግራይ የነበሩት የሰላም ጓድ አባላት ለደህንነት ሲባል ወደ ሌላ ቦታ እንዲዛወሩ መደረጉን የገለጹት አምባሣደር ዴቪድ በአሁኑ ሰዓት በአገሪቱ የሚገኙት ስልሣ የሰላም ጓድ አባላት ቁጥር በመጪው ዓመት ከሰባ እስከ ሰማኒያ ሊጨምር እንደሚችል አስረድተዋል።</p>

<p>የሰላም ጓድ አባላቱ በአሁኑ ሰዓት የሚያስተምሩት በኢትዮጵያ በሚገኙ የ2ኛ ደረጃ ት/ቤቶች ውስጥ ሲሆን ከትግራይ በቀር በአማራ፣ በኦሮሚያ፣ በደ/ሕዝቦች፣ በጋምቤላና በቤንሻንጉል ጉምዝ ክልሎች ተመድበው በእንግሊዘኛ መምህርነት በማገልገል ላይ መሆናቸው በእለቱ ተገልጿል። ለአንድ የሰላም ጓድ አበል የአንድ አመት አማካኝ ወጪውም ወደ ሃያ ሺ የአሜሪካ ዶላር እንደሆነ ይነገራል። ባለፈው ዓርብ ከተመረቁት አሥራ ሁለት የሰላም ጓድ አባላት ውስጥ በአማርኛ፣ በትግሪኛ እና በኦሮሚኛ ቋንቋ የሰለጠኑ በእለቱም በስፍራው በተገኙት እንግዶች ፊት በሰለጠኑበት ቋንቋ ገለጻ ሲያደርጉ ተስተውለዋል።</p>


<p>ይህ በእንዲህ እንዳለ በሥፍራው የተገኘው የመብሩክ ጋዜጣ ሪፖርተር አንዳንድ የአሜሪካ የሰላም ጓድ አባላትን ለማነጋገር እንደሞከረው በእስካሁን በኢትዮጵያ ቆይታቸው ምንም ዓይነት ችግር እንዳልደረሰባቸው ገልጸዋል። በተለይም በአሁኑ ሰዓት አሜሪካ በመላው አለም የሚገኙ ዜጐቿን ጥንቃቄ እንዲያደርጉ በምትመክርበት በዚህ ወቅት ከአ/አበባ 100 ኪ.ሜ ርቀት ላይ በምትገኘው አምቦ ከተማ ውስጥ ከአሳዳጊዎቻቸው /ኢትዮጵያውያን/ ጋር ተቃቅፈው በየጐዳናው ላይ ሲሄዱ ማየቱን አስታውቋል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ መስከረም 14 ቀን 1991</a></p>

</body>
</html>	
