<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አል-ኢትሃድ ኦጋዴን ውስጥ መንቀሳቀስ ተስኖታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አል-ኢትሃድ ኦጋዴን ውስጥ መንቀሳቀስ ተስኖታል</h1>


<p>ኢትዮጵያ በሶማሊያ ግዛት ውስጥ በተለይ በደቡባዊ ምሥራቅ አካባቢ በስፋት እንደሚንቀሳቀስ በሚነገርለትና አክራሪ ሙስሊም ባህሪይ በሚታይበት ተቃዋሚ ኃይል ላይ ያላትን አቋም የተቃወመው ጋዜጠኛ ታስሮ ተለቀቀ።</p>

<p>ሃሰን የሱፍ የተባለው የሱማሊያ ዜግነት ያለው ጋዜጠኛ ባለፈው ሳምንት መጀመሪያ አካባቢ የታሰረው የፍርድ ቤት (ህጋዊ ወረቀት) ማዘዣ ሳይኖራቸው ከቢሮው በመጡ ፖሊሶች ነበር። ይሁንና እንደ ጋዜጠኛ ሃሰን አገላለጽ ለእሥር የዳረገው ዋንኛ ምክንያት በቅርቡ የፕሬዝዳንት ኢጋል መንግሥት በሶማሊያ ውስጥ የሚከተለውን ፀረ አል-ኢትሃድ ፖሊሲ የሚቃረን ጹሑፍ በማቅረቡ ሳይሆን እንዳልቀረ ገምቷል። በነሐሴ 25 ቀን 1998 ለ«ጀማሐሪያ» ጋዜጣ ላይ ለንባብ ያበቃው ጹሑፍ በኢትዮጵያ እና በሶማሊያው የጦር አበጋዝ ፕ/ት ኢጋል መካከል ያለውን መቀራረብ በመቃወም በአል-ኢትሃድ አል ኢስላሚያ ታጣቂዎች ላይ የሚደረገውን አድኖ የማሰር ዘመቻ የሚኰንን ሲሆን ጹሑፉም ባለሥልጣናቱን እንዳስደነገጣቸው ተገምቷል። ይኸው ጋዜጣ በሌላ አምዱ ላይ አል-ኢትሃድ በሶማሊያ ውስጥ የሰብዓዊ መብት ረገጣ እየደረሰበት መሆኑን የሚገልጽለትን መግለጫ አውጥቶት ነበር። አል-ኢትሃድ የሶማሊያን መንግሥት ወንጅሏል።</p>

<p>በኢትዮ-ሶማሊያ ድንበር ላይ ወታደራዊ እንቅስቃሴ እንደሚያደርግ የሚነገርለት አል-ኢትሃድ በኦጋዴን አካባቢ ተፈጥሮ ለቆየው የሠላም እጥረት ዋንኛ ሚና ሲጫወት የቆየ መሆኑ የሚዘነጋ አይደለም። ኦጋዴንን ከኢትዮጵያ ለመገንጠል ኦብነግ በሚያድርገው ወታደራዊ እና ፖለቲካዊ ሂደቶች ውስጥ አል-ኢትሃድ የበኩሊን አስተዋጽኦ ሲያደርግ ቆይቷል ኦብነግ እስከ አሁን ድረስ ከአዲስ አበባ መንግሥት ጋር በሰላሙ መንገድ የመስራቱ ፍላጐቱ እንደሌለው የሚታወቅ ሲሆን በቅርቡም ባወጣው መግለጫው በወታደራዊ እንቅስቃሴው እንደሚገፋበት እና የሶማሌና የኦጋዴን ፓርቲዎች የሚያካሂዱትን የውህደት ፕሮግራም እንደማይቀበለው አስታውቋል።</p>

<p>በአዲስ አበባና በሃርጌሳ መንግሥታት መካከል በቅርቡ በተደረሰው የወታደራዊ ተራድኦ ስምምነት የተነሳ አል-ኢትሃድ ወደ ሶማሌላንድ ግዛት ውስጥ እንዳይገባ ታግዷል። ጋዜጠኛውም ሃሰን ሰይድ የሱፍም ከአንድ ቀን የእሥር ቤት ቆይታ በኋላ ተለቋል። ከፖሊሶች መካከል አንደኛውም ለእስር የተዳረገው በጀማሃሪያ ላይ በባሰፈረው ኢትዮጵያን የሚፃረር ጽሑፍ መሆኑን እንደገለፀለት አሳውቋል።</p>

<p>በሌላ ተመሳሳይ ዜና በሶማሊያ ውስጥ ለሚደረገው የሰላም ጥረት ግብፅ የማደናቀፍ እርምጃ እየተጫወተች መሆኗን ሁለቱ የሶማሊያ የጦር አበጋዞች ተናግረዋል። የጦር አበጋዞቹ ሁሴን ሃጂ ቦርድና ሙሳ ሱዲ ያለሆ ይህንን የተናገሩት የግብፁ መልዕክተኛ አህመድ ሙስጠፋ ባለፈው ሳምንት ሰኞ ዕለት ሶማሊያ ውስጥ ጉብኝት ባደረጉበት ወቅት ነበር። የሙስጠፋ ዋንኛ ተልዕኮ በሞቃዲሾ ውስጥ የፖሊስ ሠራዊት እንዴት እንደሚቋቋም ባለፈው ወር ከሁሴን መሐመድ አይዲድ እና አሊ መሃዲ መሃመድ ጋር በተደረሰው ስምምነት ላይ ለመምከር ነበር። ሙስጠፋ በግብፅ መንግሥት የሶማሊያ ልዩ መልዕክተኛ ተብለው በመሾም የሰላም ጥረቱንም እንዲያካሂዱ ሥልጣኑ ተሰጥቷቸዋል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ መስከረም 7 ቀን 1991</a></p>

</body>
</html>	





