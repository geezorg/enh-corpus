<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ ዜጐቹን ከኬንያ እያፈሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ ዜጐቹን ከኬንያ እያፈሰ ነው</h1>


<p>ናይሮቢ፦ ከኢትዮጵያ የሚባረሩ ኤርትራውያንን አስመልክቶ የአስመራው አስተዳደር የሚያወጣችው ፍፁም የተጋነኑ ሪፖርቶችና ለፕሮፓጋንዳ የታለሙ ድርብርብ ክሶች በተለያዩ ዓለም አቀፋዊ የሰብአዊ መብት ተሟጋች ድርጅቶችና መንግሥታት ዘንድ ሚዛናዊ ያልሆነ ተሰሚነት እያገኙ መምጣታቸው በሚጠቀስበት ባሁኑ ወቅት ወደ ኤርትራ ለመሄድ ፍላጎቱ የሌላቸውን ኤርትራውያንን በመያዝና እንዳይቃወሙ ዕድል በመንፈግ ሻዕቢያ «ድንበር ዘለል» አፈሳ እያካሄድባቸው እንደሆነ የአካባቢ ምንጮችን የሰበሰበው የመብሩክ የኬንያ ተባባሪ ዘጋቢ አመልክቷል።</p>

<p>ከኢትዮጵያ በተለያዩ ምክንያቶች ከሚወጡት ኤርትራውያን መሀል በተለይ ወደ ኬንያ የሚሰድዱት ቁጥር ከዕለት ዕለት እየጨመረ መሄዱን የሚጠቁመው ይኸው ተባባሪያችን ዘገባ ከተሰዳጆቹ መሀል እጅግ አብዛኞቹ ኢትዮጵያን ለቀው የወጡት አስገዳጅ ሁኔታ ስለደረሰባቸው ሳይሆን ገና ለገና ችግር ሊመጣ ይችላል በሚል ስጋትና አንዳንዶቹም በአጋጣሚው የተሻለ ኑሮ ለመኖር ወደ ሚያስችል 3ኛ አገር ለመሸጋገር ይረዳናል በሚል ቀቢፀ ተስፋ እንደሆነ አመልካች ፍንጮች መኖራቸውን ይገልፃል።</p>

<p>ከተሳዶጆቹ መሀል እጅግ አብዛኞቹ አንዳችም እንከን ሳይገጥማቸው ከቦሌ በአውሮፕላን የሚሄዱ ሲሆኑ በመኪና የሚወጡትም ቢሆኑ ከሙያሌ ኢሚግሬሽን ቢሮ የመውጫ ማህተም ያለ ችግር እያስመቱና ከኬንያ ሙያሌ ኢሚግሬሽን ቢሮም የመግቢያ ፍቃድ እየተሰጣቸው የሚገቡ ናቸው። ይህም የኢሕአዴግ አስተዳድር ከዓመታት በፊት ከኬንያ መንግሥት ጋር ባደረገው ስምምነት መሠረት የሁለቱ አገር ዜጎች ካንዱ አገር ወደ ሌላው አገር ያለ ቪዛ መንቀሳቀስ እንዲችሉ የተፈቀደላቸው መሆኑን የተንተራሰ ሲሆን ተባባሪ ሪፖርተሩ በስፋት ለማጣራት ባደረጋቸው ሙከራዎች ሁሉ አንድ እንኳን የኢትዮጵያ ፓስፖርት የሌለው ኤርትራዊ ስደተኛ እንዳላጋጠመው አመልክቷል።</p>

<p>በተያያዘ ዜና ባለፈው የነሀሴ ወር መሸኛ ሸሞን በተለያዩ ምክንያቶቻቸው ወደ ኬንያ በጠረፍ በኩል የገቡ ኤርትራውያን የሻዕቢያ አስተዳደር ያለውዴታቸው ወደ ኤርትራ ለመውሰድ እንደተረከባቸው ከአካባቢው ወደ ናይሮቢ የሄዱ ምንጮች ለዚህ ተባባሪ ዘጋቢ አስረድተዋል። እንደምንጮቹ አገላለፅ ከሆነ እነዚሁ ከ50 የማያንሱ ኤርትራውያን እንደ አብዛኞቹ በናይሮቢ የሚኖሩ ኤርትራውያን ሁሉ ወደ ኤርትራ ለመሄድ ፍፁም የማይፈልጉ ቢመስሉም በስፍራው የተገኙት የኤምባሲያቸው ተጠሪዎች ግን «በኢትዮጵያ አምባገነኖች ተረግጠው የተባረሩ ዜጎች ናቸው እረከባቸዋለሁ» ብሎ ሲቀርብ በፍርሃት «አሜን» ከሚሉት ውጪ ነፃ ሆነው የማስተባበል ዕድል ያላገኙ ናቸው።</p>

<p>በተመሳሳይ ሁኔታ ከናይሮቢው የጆም ኬንያታ ኤርፖርት በኢትዮጵያ አየር መንገድ ከሚመጡ ኤርትራውያን መሀል በነሐሴ ወር የመጨረሻ ሳምንት ላይ በሻዕቢያ ኤምባሲ ሠራተኞች «የተጠለፉ» ኤርትራውያን መኖራቸው በሰፊው እየተሰማ ነው። ይህንኑ በሙያሌ ጠረፍ ከተካሄደው የሻዕቢያ አጭበርብሮ «ኢቲና» ጋር ተመሳሳይነት ያለው «አፈና» የኤርትራ ኤምባሲ ሰዎች የሚፈፅሙት ከኬንያ ፖሊሶች እውቂያ ውጪ ባይሆንም «የተባረሩ ዜጎች ናቸው» በሚል ላቀናበሩት ሰበብ ስደተኞቹ ለማስተባበል ባለመድፈራቸው ወደ ኤርትራ ለመውሰድ በኤምባሲው ዕይታ ስር ሆነው እየተጠባበቁ መሆናቸው ይነገራል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ መስከረም 28 ቀን 1991</a></p>

</body>
</html>
