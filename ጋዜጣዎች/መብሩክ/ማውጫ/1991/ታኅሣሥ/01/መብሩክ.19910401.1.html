<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን ከበቀል እርምጃ እንዲቆጠቡ ምሁራኑ ተማጸኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን ከበቀል እርምጃ እንዲቆጠቡ ምሁራኑ ተማጸኑ</h1>


<p>የሻዕቢያ መንግሥት ከኤርትራ ተወላጆች ላይ ኢትዮጵያዊነትን አጥፍቶ በኤርትራዊነት ለመተካት በሚጣድፍበት በአሁኑ ወቅት ስሜታዊነት እና የጥላቻዊ ዘመቻ መኖር የለበትም ተባለ።</p>

<p>ይህ ምሁራዊ አስተያየት የተሰጠው ባለፈው ቅዳሜ የኢትዮጵያዊነት ድርጅት በዳግማዊ ምኒልክ ት/ቤት በጠራው ስብሰባ ላይ ተገኝተው ትምህርታዊ ንግግር ያደረጉት የኢሠመጉ የሥራ አስፈጻሚ ኮሚቴ አባል የሆኑት ፕ/ር መስፍን ወ/ማሪያም ናቸው «ኢትዮጵያዊነት በዘመነ ደርግ እና በዘመነ ኢሕአዴግ» በሚለው ርዕስ ላይ አስተያየታቸውን የሰጡት ፕ/ር መስፍን የዛሬ 5እና6 ዓመታት ከኤርትራ የተባረሩ ኢትዮጵያውያን ወገን አጥተው «የደርግ ሰላዮች ናቸው» የሚል ስያሜ ተሰጥቷቸው እንደነበር አውስተው ዛሬ በየቀኑ ከኤርትራ የሚፈናቀሉት ኢትዮጵያውያን ወገኖቻችን መሆናቸው ይነገረናል። ተፈናቃዮቹ ድሮም ሆነ ዛሬ ኢትዮጵያውያን እንደሆኑና እንዳልተለወጡ የተለወጠው ነገር ቢኖር የወያኔ አስተያየት ብቻ እንደሆነ አስምረውበታል። ወያኔም ይህንን ለማለት የተገደደው የሻዕቢያ ወረራ በፈጠረበት ጭንቀት ምክንያት እንደሆነ ገልፀዋል።</p>

<p>በቅርቡ አንዲት ከኤርትራ የተባረረች ኢትዮጵያዊት አካሏ በእሳት ተቃጥሎ ለሕዝብ መገናኛ እይታ መቅረቧን በምሳሌነት ያቀረቡት ፕ/ር በአሁኑ ሰዓት ስሜታዊነት እየገነነ በመምጣቱ በጥላቻ ስሜት ውስጥ ብቻ ስላለን ነገሮችን መጫር የለብንም ሲሉ መክረዋል። ኤርትራዊያንና ትግራዮች በጋብቻ፣ በቋንቋ፣ ወዘተ... ከሌላው ሕብረተሰብ የበለጡ የተቀራረቡ ቢሆኑም የሻዕቢያ መንግሥት የፈጸመው በደል ሰብዓዊነት የጎደለው እና ዘግናኝነቱ አንድና ሁለት የሚባል አለመሆኑን ለተሰብሳቢው ተናግረዋል። «ኢትዮጵያዊነት ምንድን ነው?» የሚለውን ጥያቄ ከጥርጣሬ የጸዳ እውቀት፣ የማይናወጥ እምነትና የደም ስርን የሚነዝር ስሜትን የሚያጠቃልል እንቅስቃሴ ነው የሚል እምነት እንዳላቸው የገለጹት ፕ/ር መስፍን እውቀት ሲባል በት/ቤት ብቻ የሚገበይ ያለመሆኑና ማየትም የትልቅነት አንዱ ክፍል መሆኑን አስምረውበታል። ያለፈው የደርግ መንግሥት ኢትዮጵያዊነት በአለማቀፍ ወዛደራዊነት ለመተካት ሙከራ አድርጓል። ይሁንና የሱማሌ መንግሥት በኦጋዴን ሻዕቢያና ወያኔ በሰሜን የአገሪቱ ክፍሎች ጦርነት ስለከፈቱበት ደርግ ኢትዮጵያና ኢትዮጵያዊነትን የሙጥኝ ለማለት ተገደደ፣ ኢትዮጵያነት ታደሰ ደርግ ግን ባለመታደሱ ለሽንፈት መዳረጉን ፕ/ር አውስተዋል።</p>

<p>የደርግ ኢትዮጵያዊነትን ሰርዞ አፍቃሪ ኢትዮጵያ መሆን የቂም አቋም እንደነበር ምሳሌዎችን አጣቅሰው ገልጸዋል። ኢትዮጵያዊነት በዘመነ ኢሕአዴግ እና በዘመነ ደርግ በአንዳንድ ጉዳዮች ተመሳሳይነት እንዳላቸው በውይይቱ ላይ ተገልጿል። ወያኔ ኢትዮጵያዊነትን በጐሠኝነት መንዝሮ እና አዳክሞ የተረፈችውን ኢትዮጵያ በጐሣ ሸንሽኖ በተገኘው አጋጣሚ ሁሉ ኢትዮጵያን አጠናክራለሁ ማለቱ ከማታለል አያልፍም እንዲያውም ወያኔ ኢትዮጵያና ኢትዮጵያዊነት ከከዳው ከሻዕቢያ ጋር በመሰለፍ ተዋግቷል። ሻዕቢያን ለወግ ማዕረግ ያበቃው ኢሕአዴግ ነው ብለዋል።</p>

<p>በሻዕቢያና በወያኔ መካከል ምንም ልዩነት እንደሌለና ልዩነቱ ያለው ሁለቱ በሚገዟቸው ሕዝቦች እና በየአገዛዛቸው ዘዴ ብቻ ነው ያሉት ፕ/ር መስፍን በኢትዮጵያ ውስጥ ያሉ ኤርትራዊያን ሳይቀሩ የኢትዮጵያዊነት መንፈስ በልባቸው ውስጥ እንዳለ የሚያውቀው ሻዕቢያ ከፍተኛ አደጋ እንደሆነበት ሁሉ ወያኔም ኢትዮጵያዊነትን አውጥቶ ጐሰኝነትን ለማስፈን እንደሚቃጣው ጠቅሰዋል። ይሁን እንጂ ትግሬዎች በተለያየ መንገድ የሚያሳዩት የኢትዮጵያዊነት መንፈስ እንዲያቆጠቁጥ ለሚፈልገው ኤርትራዊነት ጸር ሆኖ በሻዕቢያ ዘንድ የታየው የሁለቱም ቡድኖች ዓላማ ኢትዮጵያዊነትን ማዳከም በመሆኑ እንደሆነ አስረድተዋል። ከተሰብሳቢዎቹ መካከል አንድ አባት በኤርትራውያን ላይ የተለያየ አመለካከት ይዘው ቀርበው ነበር ይሁንና ፕ/ር መስፍን «ለእግዚአብሔር፣ ለሕግና ለሕሊናው የሚገዛ ሰው ኤርትራውያን ተጠራርገው ይውጡ ማለት አስነዋሪ ነው» ሲሉ ምክራቸውን በመለገስ ሃጢያተኛውን ወንጀለኛውን ለሕግ ማቅረብ ይቻላል። ባጠቃላይ አንድን ሕዝብ ከአንድ ከረጢት ውስጥ እንክተተው ማለት ጨዋነታችንም ሆነ ባሕላችን እንደማይፈቅደው በአጽንኦት ገልጸዋል።</p>

<p>«ጨዋነት ከኢትዮጵያዊነት ውስጥ ከጐደለ ዋናው ነገር ተጓድሏል እንደማለት ነው» ያሉት ፕ/ር የግል ጥላቻን ሳናስተላልፈው መጠንቀቅ እንዳለብን መክረው የምናስተላልፈው ለልጆቻችን የመሆኑን ያህል ልጆቻችን የእሳት እራት እንዳይሆኑ ጥንቃቄ ማድረግ ለነገ የማይባል የቤት ሥራ መሆኑን አስምረውበታል።</p>

<p>የዕለቱን የውይይት ሥነ-ሥርዓት የከፈቱት የኢትዮጵያዊነት ድርጅት ሰብሳቢ የሆኑት የዕድሜ ባለፀጋው ክቡር ቢትወደድ ዘውዴ ሲሆኑ ከእሳቸውም በመቀጠል በአዲስ አበባ ዩኒቨርስቲ የታሪክ ምሁር የሆኑት ፕ/ር ታደሰ ታምራት የኢትዮጵያዊነትን ከታሪካዊ አመጣጥ እና ስያሜ ከነባራዊ ነገሮች ጋር በማያያዝ ገለፃ አድርገዋል። የኢሠመጉ ም/ሊቀመንበር የሆኑት አቶ አበበ ወርቄም በበኩላቸው ኢትዮጵያዊነት ባለፉት ስርዓቶች ስለነበረው አጠቃላይ ገጽታን በተጨባጭ መልኩ አቅርበውታል።</p>


<p class="align-center"><a href="/Gazettas/Mebruk/info/Mebruk.sera.html">ከመብሩክ ታህሣስ 1 ቀን 1991</a></p>

</body>
</html>
