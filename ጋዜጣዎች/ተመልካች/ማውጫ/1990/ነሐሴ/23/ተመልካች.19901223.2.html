<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእሥራኤል ኩባንያዎች ግን አሥራ አንዱን የኢትዮጵያ ሚጎች ለማደስ ቋምጠዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">ኢሳያስ ናትናያሁን ተማፀኑ</h3>
<h2 class="align-center">የእሥራኤል ኩባንያዎች ግን አሥራ አንዱን የኢትዮጵያ ሚጎች ለማደስ ቋምጠዋል</h2>



<p>በኢትዮጵያና በኤርትራ መካከል የተጀመረው የድንበር ጦርነት ወደ ከፋ ደረጃ እንዳይሸጋገር በሚል ምክንያት እሥራኤል የኢትዮጵያን ተዋጊ ጄቶች የማደስ ውል እንዳትፈርም ኤርትራ መጠየቋ ተገለፀ።</p>

<p>የኢትዮጵያ መንግሥት ካሉት ተዋጊ ሚግ 21 ጄቶች መካከል ጥገና እንዲያደርጉላት ለእሥራኤል የአውሮፕላን ኩባንያዎች ጨረታ ማውጣቷን ደርሼበታለሁ ያለው የኤርትራ መንግሥት የእሥራኤል መንግሥት ጥያቄውን እንዳይቀበለው ለማድረግ ባለፈው ሰሞን አንድ ከፍተኛ ልዑክ ወደ እስራኤል መላኩን ዴቪድ ማክቪስኪ የተባለ የዲፕሎማቲክ የዜና ምንጭ አስረድቷል።</p>

<p>እንደምንጩ ከሆን ቀድሞ የነበረው የደርግ መንግሥት ከድሮዋ ሶቭየት ኅብረት ከገዛቸው በርካታ ሚግ-21- ተዋጊ ጄቶች መካከል ዕድሳት የሚፈልጉ አሥራ አንድ ጄቶችን ደረጃ ለማሳደግ ጭምር የኢህአዴግ መንግሥት ለእሥራኤል ኤርክራፍት ኢንዱስትሪስና ኤልቢስ ሲስተምስ ሊሚትድ ለተባሉ የእሥራኤል ኩባንያዎች የጨረታ ግብዣ አድርጓል። ይኸው ለእሥራኤል መንግሥት ቀረበ የተባለው የአሥመራው መንግሥት አቤቱታ በራሳቸው በፕሬዚዳንት ኢሣያስ አፈወርቂ ተፈርሞ የወጣ መሆኑ ሲታመንበት መልዕክቱንም በተ.መ.ድ ለእሥራኤል ቋሚ መልዕክተኛ ለአምባሳደር ዶር ጎልድ በግንባር ያስረከቡት የኤርትራው የተ.መ.ድ ቋሚ መልዕክተኛ ናቸው።</p>

<p>ይህ በእንደዚህ እንደቆየ የኢትዮጵያ ምክትል የውጭ ጉዳይ ሚኒስትር ዶክተር ተቀዳ ዓለሙ የእሥራኤልን የውጭ ጉዳይ መሥሪያ ቤት ባለሥልጣኖች ለማነጋገር እሥራኤል አገር እንደነበሩ ይኸው መግለጫ አውስቶአል። በዚሁም መሠረት ዶክተር ተቀዳ ዓለሙ ከጠቅላይ ሚኒስትር መለስ ዜናዊ ለእሥራኤሉ አቻቸው ለቤንጃሚን ናትናያሁ የተላከ መልዕክት ማድረሳቸውና በዚሁም ጊዜ በእሥራኤል የውጭ ጉዳይ ሚኒስቴር ዋና ዲሬክተር ከሆኑት ከኢታን ቤንትሱር ጋር ውይይት ማካሄዳቸውም ታውቋል። ምክትል ሚኒስትሩ ለጠቅላይ ሚኒስትር ናትናያሁ ያደረሱት የአቶ መለሰ ዜናዊ መልዕክት ፍሬ ሃሳብ ኤርትራ በኃይል ከያዘቻቸው የኢትዮጵያ ግዛቶች ሙሉ በሙሉ ለቅቃ እንድትወጣ እሥራኤል ያላትን ተፅዕኖ እንድትጠቅም የሚጠይቅ ሳይሆን እንዳልቀረ ይገመታል።</p>

<p>እሥራኤል ግን ሁኔታውን እንዴት እንደምታስተናግድ በማሰላሰል ላይ ናት ካለፈው ወር መጨረሻ ጀምሮ የእሥራኤል የውጭ ጉዳይ መሥሪያ ቤት ተከታታይ ዝግ ስብሰባዎችን በማካሄድ በጉዳዩ ላይ ጠቅላይ ሚኒስትሩ ናትናያሁ ሊይዙት የሚገባቸውን አቋም ያስጨብጣቸዋል ተብሎ የሚታመንበትን ውሳኔ እንደሚያስተላልፍ ቢጠበቅም እስከአሁን ድረስ መቋጫው አልታወቀም። የእሥራኤል የአውሮፕላን ኢንዱስትሪዎች ግን የተባለውን ሥራ ለመጀመር በከፍተኛ ጉጉት ላይ ናቸው። ኢትዮጵያ ብቻ ሳትሆን አብዛኛዎቹ የአፍሪካና የሦስተኛው ዓለም አገሮች ከቀድሞዋ ሶቭየት ኅብረት ለገዙዋቸው የጦር መሣሪያዎች አስፈላጊ የመለዋወጫ ዕቃዎችን ማጣታቸው ይታወቃል።</p>

<p>በዚህም ሳቢያ የእሥራኤል የአውሮፕላን ኢንዱስትሪዎች በዚህ በኢትዮጵያ ጥያቄ መን ግሥታቸው አዎንታዊ መልስ እንዲሰጥ የሚፈ ልጉበት ምክንያት ለወደፊቱ በአፍሪካና በተቀሩት የሶስተኛ ዓለም አገሮች ሰፊ የጦር መሣሪያዎች ጥገና ገበያ እንደሚጠብቃቸው በመተማመን መሆ ኑንና በሩስያ በተመሣሣይ ተግባር ላይ ከተሰማሩ ኩባንያዎች የሚጠብቃቸውን ፉክክር በአሸናፊነት ለመወጣት ካላቸው ጽኑ ፍላጎት አኳያ መሆኑን የዴቪድ ማክቪስኪ ዘገባ ጨምሮ አስረድቷል።</p>


</body>
</html>
