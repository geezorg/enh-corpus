<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከእውነትኛ ታሪክ ማኅደር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<center>
<table width=65% bgcolor="#bfbfbf">
<tr><td class="align-center">
<h1 class="align-center">ከእውነትኛ ታሪክ ማኅደር</h1>
</td></tr>
</table>

<table width="100%" border>
<tr class="align-center"><td colspan=2><h1>ስደት ከሲዖል ወደ ...</h1></td></tr>
<tr><td class="align-left">ባለታሪኳ፦ ቫር ሆንግ አሽ</td><td align="right">ትርጉም፦ ዳኛቸው ይልማ</td></tr>
<tr class="align-center"><td colspan=2><h3 class="align-center">«ያንችን ጉዳይ የምናየው ነገ ነው »</h3></td></tr>
</table>
</center>


<p>በሃሣቤ ጭልጥ ብዩ ወደ ኋላ ብዙ ዓመታትን ተጓዝኩና ዛሬ በቦትሮካር ከምመለከተው እውነታ ጋር ማገናዘብ ጀመርኩ። አሁን ያለንበት ሥፍራ ከለመድነው የኖምፔን ገፅታ ፍፁም ተቃራኒ ነው። በመንደሩ መሬቱ ለጥ ያለ ሆኖ ረግረጋማ የሩዝ እርሻ ለዓይን እስኪታክት አንዱን ከሌላው መለየት በማይቻልበት ሁኔታ ተንጣልሎ ይታያል። በአንደኛው አቅጣጫ የኖም ቺሶ ተራራ ጉብ ብሏል፣ በተቃራኒ ደግሞ ሌላ ተራራ አለ።</p>

<p>በረግረጋማው የሩዝ እርሻ መካከል ውበት ሊሰጡ ታቅደው የቆሙ የሚመስሉ ችምችም ያሉ ቁጥቋጦዎች ይታያሉ። ጊዜው የክረምት መግቢያ ድንበር እንደመሆኑ መጣል የጀመረው ዝናብ የሥራ ፍሬ እንዲሉ ቡናማው መሬት አረንጓዴ ህይወት መዝራት መጀመሩ በግልፅ ይታያል ። አንዳንድ ጊዜ ደግሞ ሳይታሰብ ሰማዩ አፉን ከፍቶ ከየት መጣ የማይባል ዶፍ ያወርዳል። መብረቅና ነጉድጓዱ ምድሪቱን ቀውጢ ያደርጓታል።</p>

<p>ዝናቡ መጣል በጀመረበት ዓይነት ፍጥነት በቶሎ ያቆማል ፣ ፀሐይቱ ወዲያው ትወጣለች፣ አካባቢው ይሞቃል፣ በሙቀቱም የወረደው ዝናብ እንደገና ወደ ላይ ይተናል። ሙቀቱን የሚቀንስልን የኤሌክትሪክ የአየር መቅዘፊያ ወይም ሌላ መሣሪያ ስለሌለን ያለን ዕድል በዚያ ሙቀት ውሰጥ መቅለጥ ብቻ ነው። ሌላው ቀርቶ የፊታችንን ላብ የምናብስበት መሃረብ ቀርቶን ይሆን ? ዛሬ ወደተለያዩ ሬስቶራንቶች መሄድና ከጓደኞች ጋር በሰላም ተቀምጦ መጫወትም ሆነ ሙዚቃ እየሰሙ መደነስ የለም። ይልቁኑ በተጨናነቁ የጎጆ ቤቶች መኖር፣ በሩዝ እርሻዎች ከባድ ስራ መስራት፣ ያለምንም ዕረፍት በአዳዲሶቹ ጌቶቻችን ጥብቅ ቁጥጥር ስር የመከራ ህይወት መግፋት በቦታው ተተክቷል።</p>

<p>የዛሬው ሕይወት አሰልቺ ሆኖአል። ልጅ እግር ወንዶች ለእረኝነት፣ ልጃገረዶቹ ደግሞ የከብቶችን ፍግ ለማዳበሪያ አገልግሎት ለመሰብሰብ ተሰማርተዋል። ጎልማሶቹ ወንዶችና ሴቶች ደግሞ የዝናቡ ውሃ የሚያጠራቀምባቸውን ኩሬዎችና የመስኖ ቦዮችን በመቆፈር ተግባር ላይ ተመድበዋል። እኔ የምገኝበት የ500 ሰዎች ቡድን የተሰጠው ተግባር የውሃ ኩሬዎችን መቆፈር ነበር። በመጀመሪያ ላይ ሥራውን ካለመጥላቴም በላይ በስሜት እሠራ ነበር። ከጦርነቱ ወላፈን ርቆ ተግባራዊ ሥራ ላይ መሰማራት አስከፊ አልነበረም። በከተሞች የፈራረሱ ሕንፃዎችን ከመመልከት ይልቅ በዚህ በገጠሩ የሚገኘውን ጤናማና የሰላም አየር መተንፈስም መጥፎ አልነበረም። በዚህም መካከል አዳዲስ ነገሮችን የማወቅ አጋጣሚ ተፈጥሮልኝ ነበር።</p>

<p>ምንም እንኳን አንድ ቀን ወደ ታኬኦ ለመሄድ እንደሚፈቀድልን ተስፋ ብናደርግም፣ ለጊዜው በዚያ በምንቆይበት ወቅት ቆይታችን መጥፎ እንዳይሆን ራሳችንን ለማረጋጋት ወሰንን። ከቤተሰባችን መካከል በእርሻ ተግባር ላይ ያልተሰማራችው እናታችን ብቻ ነበረች። ምክንያቱም የልጆቼ ሞግዚት የነበረችው አሄንግ ወደ ዘመዶቿ እንድትሄድ በኬመር ሩዥ ባለሥልጣናት ሰለታዘዘች እናቴ ሕፃናቱን እየጠበቀች በመጠለያው እንድትቆይ ስለፈቀዱላት ነበር። ዳሩ ግን እናታችን በቅርቡ ዓይኖቿን ኦፕራሲዮን ተደርጋ ስለነበር በመድኃኒት እጦት ቁስሉ እያመማት ተቸገረች።</p>

<p>የላይ እና የስኮን ግንኙነት ሕጋዊ መሆንም ለእናቴ ሌላው የሚያሳስባት ጉዳይ ሆነ። ስለዚህም ምንም እንኳ ባህላዊውን የሠርግ ሥነ ሥርዓት ለመፈፀም ሁኔታው የሚፈቅድ ባይሆንም እናታችንና አክስታችን በመተጋገዝ ከኖምፔን ይዘነው ከመጣነው ምግብ ላይ የተወሰነውን በማሰናዳት ለጋብቻው አነስተኛ የቤተሰብ ሥነ-ሥርዓት አዘጋጁ። አንዲት ሻማ ካበራችና ጥቂት ሰንደሎችን ከአጫጫሰች በኋላ የላይን እና የስኮንን ባልና ሚስት መሆን አበሰረች። በዚህን ጊዜም ስቅስቅ ብላ አለቀሰችና ከመሬት ተዘረረች። ሁላችንም አለቀስን። በሰላማዊ ሁኔታ ቢሆን ኖሮ ሠርጉ የደመቀ ይሆን ነበር። የሠርጌን ቀን አስታውሼም ልዩነቱን አሰብኩ። በሌላ በኩል ግን በዚህ ዓይነቱ አስቸጋሪ ጊዜም ቢሆን ላይ እና ስኮን በመጋባታቸው ስለ ሁለቱም ደስ አለኝ።</p>

<p>በመንደሩ የመጀመሪያ ሳምንት ቆይታችን ከኖምፔን ያመጣነው ምግብና ሌሎችም አስፈላጊ ነገሮች ገና ስላላለቁብን ሕይወት ያን ያህል አስቸገሪ አልነበረም። ኬመሮች እንደ ገበሬዎች መኖርን አንድንለምድ በሚያደርጉት ጥረት እጅግ ትዕግሥተኞች አንደሆኑ ይሰ ማኛል። እኛም በበኩላችን የጥን ቱን ኑሮአችንን ብናጣም ብቸኛ ውን አማራጭ ከመቀበል ሌላ ምንም ማድረግ አልቻልንም።</p>

<p>በየዕለቱ ማለዳ በ11:00 ሰዓት ተነስቼ ለምሳችን የምንወ ስደውን ምግብ አዘጋጃለሁ። ከንጋቱ 12:00 ሰዓት ሲሆን ሁላችንም በእርሻው ላይ መገ ኘት ግዴታችን ሲሆን እስክ ቀኑ አሥራ አንድና አሥራ ሁለት ስዓት ድረስ በዚያው እንቆያ ለን። ለቀኑ የተሰጠንን የኩሬ ቁፋሮ ኮታ ካጠናቀቅን በኋላ የሩዝ ተከላውን ተግባር አንድ ናግዝ እንታዘዛለን። ወንዶቹ በበሬዎችና በላሞች አየታገዙ ሲያርሱ፣ ሴቶቹ ደግሞ በየኩሬ ዎቹ ውስጥ የበቀሉትን የሩዝ ችግኞች በማሣው ውስጥ እንተ ክላለን በሌላ በኩል ደግሞ የተ ቀሩት ሴቶች ቀድሞ ታጭዶ የተከመረውን የሩዝ ነዶ ይወቃሉ ።</p>

<p>የተወቃውም ሩዝ በጐተራ ይቀመጣል ። በማረሱ ተግባር ላይ ያልዋሉት ወንዶች ማረሻ ዎችን በማምረትና አዳዲስ የእንጨት ጋሪዎችን በመሥራት ላይ ይሰማራሉ።</p>

<p>ኬመሮች ቀስ በቀስ ጫናቸውን እያበዙብን ሲሄዱ ሕይወትም ይበልጥ አስቸጋሪ እየሆነ መጣ ። በሳምንት ሁለት ቀን ሁሉም ሰው « ኮር ሳንግ » ወደሚባሉ ስብሰባዎች ይጠራል። « ኮር ሳንግ » ማለት ገንቢ ሂስ እንደማለት ነው።</p>

<p>ማናችንም « ጥፋት » በምንሰራበት ጊዜ ኬመሮች ምንም አይናገሩንም። በተከታዩ የኮር ሳንግ ስብሰባ ግን ኬመሮቹ ስህተታችንን በአደባባይ አምነን እንድንቀበልና ዳግመኛም ስህተት ላለመስራት ቃል እንድንገባ ያስገድዱናል። በመሆኑም በየሳምንቱ ሁለት የሰቀቀን ቀናትን አናሳልፍ ነበር።</p>

<p>በመጀመሪያ ሁላችንም ብንሆን ያለንበትን ሁኔታ አስከፊነት በቅጡ አላጤንንም። ከአንድ ጓደኛዬ ጋር የምወያይበትን ነገር ሌላ ሰው እንዳያውቅ ከፈለግሁ በእንግሊዝኛ ወይም በፈረንሳይኛ ቋንቋዎች እናገር ነበር። ብዙም ሳይቆይ ግን አንድ የኬመር ሩዥ ካድሬ ባዕድ ቋንቋ መነጋገራችንን አወቀ። እናም በተከታዩ የኮር ሳንግ ስብሰባ አድሃሪያንን ትደግፋላችሁ ተብለን ተወነጀልን። በመሆኑም በአደባባይ ቆመን ጥፋታችንን እንድንታዘዝ አደረገን። ያ ሁኔታ እጅግ ከባድ ቢሆንም ከፍተኛ የሆነ ትምህርት ትቶልኝ በማለፉ ከዚያ በኋላ በማናቸውም ጉዳዮች ላይ ስንነጋገር ታላቅ ጥንቃቄን አደርግ ጀመር።</p>

<p>ሥራው እየከበደ ቢመጣም የሚሰጠን ምግብ ጭራሹን ይቀንስ ጀመር። በቀን ለአንድ ቤተሰብ በአንዲት አነስተኛ ጣሳ የተለካ ሩዝ እና አንድ የሻይ ማንኪያ ጨው ብቻ ሆነ ራሽናችን። ይህ መጠን በረሃብ የሚያጉረመርመውን ሆዳችንን ሊያስታግስልን አልቻለም። በመሆኑም በሩዝ ችግኝ ማፍያው ኩሬ ውስጥ የሚገኙትን እና የረሃብ ማስታገሻ ሊሆኑ የሚችሉ ማናቸውንም ዓይነት ነፍሳት ማጥመድ የዘወትር ተግባራችን ሆነ። ከእነዚህም ከትናንሽ ዓሣዎች ጀምሮ እስከ እንቁራሪቶች ያሉት ይገኙባቸዋል። ዋናው ቁምነገር በተቻለ መጠን ለአነስተኛው የሩዝ ራሽን ማዳበሪያ የሆነ መኖ ማግኘት መቻል ነው። ቀኑን ሙሉ ደክሞ አንዲትም መናኛ ነፍሳት ለመያዝ ሳይቀናው ቀርቶ ወደ መጠለያው የሚመለሰውም ሰው ቁጥር ጥቂት አልነበረም።</p>

<p>ሐምሌ ላይ ዝናሙ እየበረታ ሲመጣ የሩዝ ማሳዎች በውሃ መሙላት ጀመሩ። እኛም የደረሱትን የሩዝ ችግኞች ከኩሬ እያወጣን በማሳው ላይ በመትከሉ ተግባር ላይ ተሰማራን። የሴቶቹ ድርሻ ችግኞቹን እየነቀልን በነዶ ፣ አድርገን ማዘጋጀት ሲሆን ወንዶቹ ደግሞ ያንን ተቀብለው ወደ ማሳው በመውሰድ ይተክላሉ። ለእንደዚህ ዓይነቱ አድካሚና ጀርባ አጉባጭ ሥራ ተጋልጬ የማላውቅ በመሆኔ ማታ ማታ መላ ሰውነቴን ያመኝ ጀመር። አንዳንዴ እንዲያውም በዱላ የተቀጠቀጥኩ ያህል ይሰማኝ ስለነበር ወደ መጠለያው የምመለሰው በሰዎች ድጋፍ ነበር።</p>


</body>
</html>
