<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በአገሬ ላይ የተለኮሰውን እሳት ለማጥፋት ሞከርኩ እንጂ የሥልጣን ፍላጎት አልነበረኝም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«በአገሬ ላይ የተለኮሰውን እሳት ለማጥፋት ሞከርኩ እንጂ የሥልጣን ፍላጎት አልነበረኝም»</h1>

<p class="align-center">ፕሮፌሰር አሥራት ዛሬም ይናገራሉ</p>




<p>«የተወነጀልኩትና የታሠርኩት የኢትዮጵያ አንድነት አይፍረስ በማለቴ ነው። ያን ጊዜ እነርሱ ፀረ-አንድነት ነበሩ። የቆሙትም ለጐሣ ልዩነትና በጐሣዎች መካከል ፀብ እንዲሰፍን ለማድረግ ነበር። » ሲሉ ክቡር ፕሮፌሰር አሥራት ወልደየስ ዊንዲ ቢልቸር ከተባለችው ጋዜጠኛ ጋር ባደረጉት ቃለ ምልልስ ገለጡ።</p>

<p>ዊንዲ ፕሮፌሰሩን ያነጋገረቻቸው ጥቁር አንበሣ ሆስፒታል በሕክምና ላይ በሚገኙበት ክፍል ውስጥ ነበር። «ኢትዮጵያውያን የሥራ ጓደኞቼን ከፕሮፌሰሩ ጋር ቃለ መጠይቅ ለማድረግ የትኛውን የመንግሥት አካል ፈቃድ መጠየቅ እንዳለብኝ ስጠይቃቸው የአሜሪካን ኤምባሲን ነው ሲሉኝ ተገርሜ ነበር የምትለዋ ዊንዲ ይህ ጥያቄ ለአሜሪካን ኤምባሲ ቢቀርብም ያንኑ ያህል በሁኔታው ተገርመው ነበር። በማለት ትቀጥልና «አምባሳደሩ ከፕሮፌሰሩ ጋር ቃለ ምልልስ ለማድረግ ፈቃድ ማግኘት የማይመስል ጉዳይ ነው በማለት ቢያጉረመርሙም ምንም ዓይነት ፎርማሊቲ ሳይከተል</p>

<p>የቀረበው ጥያቄ ግን ወዲያው ፍቃድ ሲያገኝ ያልተገረመ አልነበረም።» ስትል በነገረ ሁኔታው የተደነቀች መሆኑን በአፍሪካ ኒውስ ሰርቪስ በኩል በተሰራጨው ጽሑፏ ገልፃለች።</p>

<p>የኢትዮጵያ ሽግግር መንግሥት በአገሪቱ የጐሣ ፖለቲካ እንዲሰፍን ያልተቆጠበ ጥረት ያደርግ እንደነበር በገለፀችበት በዚህ ፅሑፏ «አሥራት ወልደየስ ታላቁ የኢትዮጵያ ሰማዕት » መሆናቸውን በተለየ ቋንቋ ታብራራለች። በመቀጠልም «በወጥመድ ውስጥ እንደ ተቀመጠች ወፍ ነኝ» ሲሉ ፕሮፌሰር አሥራት ነገሩኝ ትልና «በወጥመድ ውስጥ የተቀመጠች ወፍ እንኳን ከእኔ ትሻላለች። በቀዳዳ የሚገባ ንፁሕ አየር ታገኛለችና። እዚህ ሁሉ ነገር ዝግ ነው። ምናልባት ወፏ እንዳትበር ብለው እያሰቡ ይሆናል» ሲሉ በፈገግታ ገለፁልኝ በማለት ፐሮፌሰር አሥራት ያሉበትን አስከፊ ሁኔታ ታስረዳለች።</p>

<p>ባልታመመው ዓይናቸው ሊያዩኝ እየዞሩ «የአቋቋምነው ፓርቲ አጠቃላይ ተግባሩና ዓላማው ኢትዮጵያ በጐሣ ልዩነት ተዘፍቃ አገሪቱ እንዳትፈራርስ አስፈላጊውን ትግል እንዲያደርግ ነበር። በአገሪቱ ውስጥ የሚገኙ ጐሣዎች ሁሉ በእህትማማችነትና ወንድማማችነት እንዲኖሩ ፓርቲው እንዲታገል ነበር። ያን ስናደርግ ትክክል አይደላችሁም ተብለን ተወገዝን። ኢትዮጵያም መበታተን አለባት ተባልን። ዛሬ ይኸው መንግሥት እኔ እለው የነበረውን ይዞ በመሄድ አንድነት ማለት ጀምሯል። ይህም እኔ የፈጠርኩት ሁኔታ ሣይሆን አገሪቷ እራሷ ስትፈጠር በአንድነት ሁኔታ በመሆኑ ነው። ጠቅላላ ታሪኳ ይኸው ነው። እያንዳንዱን ጐሣ ከፋፍሎ ለማስቀመጥ ቢሞከርም የኢትዮጵያ መሠረታዊ ሁኔታ ግን ከአንድነት ሊያልፍ አይችልም። » ሲሉ ገለፁልኝ አሥራት ትላለች ዊንዲ።</p>

<p>«በታሪክ አጋጣሚ እኔ ከአንድ ጐሣ የወጣሁ ብሆንም አብዛኛው የኢትዮጵያ ሕዝብ ግን በመዋለድ ተቀይጧል። ሕዝብን መክፈል አይቻልም። በተከፋፈለ ሕዝብም መንግሥትን መገንባት አይቻልም። በዚህ ሁኔታ ለማድረግ የሚቻለው ያለችውን አነስተኛ ልማት እንድትጠፋ ማድረግ ብቻ ነው ማለታቸውን ዊንዲ ገልጣ «ያኔ እኔን ወነጀሉኝ፣ ዛሬ እነርሱ እኔ የታሠርኩበትን ዕምነት ሁሉ በማራመድ ላይ ይገኛሉ» እንዳሉ ዘግባለች።</p>

<p>በእርግጥም ትላለች ዊንዲ «በእርግጥም ከአለፈው ዓመት ጀምሮ መንግሥት ከጐሠኝነቱ እያሸገሸገ ነው። የአገሪቱ ምሁራን በመንግሥት ጐሠኝነት ላይ ከፍተኛ ተቃውሞ አላቸው። ይህም ከፍተኛ ተፅዕኖ ያለው ይመስላል። የአሁኑን የድንበር ግጭት አስመልክተው ሲናገሩ ጠቅላይ ሚኒስትር መለስ «ኢትዮጵያዊ ሁሉ የአገሪቱን ሉአላዊነት ለማስከበር በአንድነት ይነሳ» ሲሉ ጥሪ አድርገዋል። እነዚህ ቃላት ከጠቅላይ ሚኒስትር መለስ ባለፉት ሰባት ዓመታት ወጥተው አያውቁም ነበር። የዚህ ማዕበል ግፊት የአሥራትን ነፃነት ገና አላመጣም። ይሁን እንጂ ለአሥራት ቃለ መጠይቅ እንዳቀርብላቸው መፈቀዱ ምህረት ይደረግላቸው ይሆናል የሚል ጭላንጭል ያሣየኛል። በእርግጥም የደህንነቱ መንግሥት አሥራትንና ሌሎቹንም የፖለቲካ እሥረኞች ነፃ በመልቀቅ በአገሪቱ ምሁራን ዘንድ ሰፊ መሰረት ይጥላል የሚል እምነት አለ።» በማለት ዊንዲ ሪፖርቷን በማስፋት ፕሮፌሰር አሥራት 18 ሰዓት በቀን ለአገር በመሥራት ለዘመናት ከአገለገሉ በኋላ በመጦሪያቸው ወቅት በሰኔው የሽግግሩ መንግሥት ምስረታ ስብሰባ ላይ የኤርትራ መገንጠል ኢትዮጵያ ውስጥ ሰላም እንደማያመጣ በማስረዳት በብቸኝነት የተቃውሞ ድምፅ መስጠታቸውን አስታውሣ ይህም አቋማቸው ከተማረው የአዲስ አበባ ሕዝብ አካባቢ ከፍተኛ ድጋፍ እንዳስገኘላቸው በመግለጥ መንግሥት የጐሠኝነት ዘር ሲዘራ ዝም ብሎ ማየት ተገቢ እንዳልነበር በአፅንኦት ያስረዱ ነበር ብላለች።</p>

<p>በዚህ አቋማቸው ከሚሰሩበት ከአዲስ አበባ ዩኒቨርሲቲ (ካለጡረታ) ቢባረሩም በአቋቋሙት የመላው አማራ ሕዝብ ድርጅት አማካኝነት ከፍተኛ ትግል በማካሄዳቸው ከአማራው ሕዝብ ብቻ ሣይሆን በመላው አገሪቱ ከሚኖሩና ራሣቸውን መጀመሪያ በኢትዮጵያዊነት፣ ጐሣቸውን ደግሞ በሁለተኛ ደረጃ ከሚመለከቱ ወገኖች ከፍተኛ ድጋፍ ለማግኘት በቅተዋል ትላለች ዊንዲ። «በአገሬ ላይ የተለኮሰውን እሣት ለማጥፋት ሞከርኩ እንጂ ምንም ዓይነት የሥልጣን ፍላጐት የለኝም። በዚህ እድሜዬ ሥልጣን ላይ ያሉትን ሰዎች ለመቀናቀን አልፈልግም። ነገር ግን እኔ የምለው ከበር በር የሚቀጣጠለው እሣት ሁላችንንም ከማንደዱ በፊት እንዲጠፋ ይደረግ ነው። እኔ የሙያ እንጂ የፖለቲካ ሰው አይደለሁም። ለአገሬ ማድረግ የሚገባኝን ሁሉ አድርጌአለሁ። በሰላም ልጦር በተገባ ነበር ምን ዓይነት የሥልጣን ጥማት የለኝም። ፖለቲካ ውስጥ ልገባ የተገደድኩት አገር የማጥፋት እብድነት በመከሰቱ ብቻ ነው።» ይላሉ ፕሮፌሰር አሥራት ወልደየስ በማለት ዊንዲ መልዕክታቸውን አስተላልፋለች።</p>

<p>ዊንዲ ፕሮፌሰር አሥራት ፍትህ ሳያገኙ ለ80 ጊዜ ፍርድ ቤት መመላለሳቸውን አስታውሣ በዚያን ጊዜ «ፍርድ ቤቱ ካለምንም ወንጀል በከንቱ ከሚያመላልሰኝ በመጨረሻ ወንጀለኛ ነህ ብሎ መፍረዱ ላይቀር ጊዜውን ሳያጠፋ ያሻውን ይፍረድ» ብለው ጠበቆቻቸውን ማሰናበታቸውን በዚህ ፅሑፍ አውስታለች። ይህ አባባላቸውም « ፍርድ ቤት ደፍረሀል» አሰኝቶአቸው የስድስት ወር ተጨማሪ እስር እንዳስፈረደባቸው ፅፋለች።</p>

<p>አሥራት ከእስረኛ በተለየ ሁኔታ የሚደር ስባቸውን ግፍ «እስር ቤት ሆነው ከሌሎች እስረኞች ጋር መነጋገር አይፈቀድላቸውም። ሆስፒታል ሆነው ሰው እንዲጠይቃቸው አይፈቀድላቸውም» ስትል ዊንዲ ትገልጠዋለች። «በእርግጥም» ይላሉ አሥ ራት ትላለች ዊንዲ «በእርግጥም እስረኛ ባልሆን ኖሮ ውጭ አገር ልዩ ሕክምና አገኝ ነበር። ይሁን እንጂ በእናት ተፈጥሮ» እዚህ እየታከምኩ ነኝ። ከእለት ወደ ዕለትም እየተሻለኝ በመሆኑ ደስ ብሎ ኛል» ይላሉ አሥራት። ዊንዲ አሥራት መጻሕፍት ለማንበብ ቢፈቀድላቸውም የፃፉት ነገር ሁሉ በየወሩ ከሚፈተሸው እስር ቤታቸው ስለሚወስድ አይጽፉም፣ ይሁን እንጂ አሥራት የሚደርስባቸውን ሁሉ በፀጋ እየተቀበሉ ይኖራሉ። ስለዚህም በሕይወታቸው ፍልስፍና አላቸው።</p>

<p>«ሁኔታዎችን ለመቀበል አለመቻል የሚያ መጣው ጉዳይ በራስ ላይ ነው። ስለዚህም ሁኔታ ዎችን ሁሉ ትክክል ናቸው ብዬ ባላምንም የሚደ ርሰውን ጉዳት ለማስወገድ ስል ብቻ እቀበላቸዋለሁ። ከዚህ ውጭ ምንም ማድረግ አልችልም። የማድረግም ኃይል የለኝም። ከሰዎች ይልቅ ጊዜ የተሻለ ዳኝነት ይሰጠኛል። ምክንያቱም ወንጀል የተባለብኝ በሕይወቴ ሙሉ አገሬንና የአገሬን ሕዝብ በቅን ማገልገሌ በመሆኑ መጽናናት ይሰጠኛል» ይላሉ ፕሮፌሰር አሥራት ከመታከሚያው እሥር ቤት እንደ ዊንዲ ቢልቸር ዘገባ።</p>


</body>
</html>
