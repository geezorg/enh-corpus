<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመቀሌ ላይ ለተሰነዘረው ጥቃት ኢትዮጵያ የአሥመራን አየር ጣቢያ ደበደበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በመቀሌ ላይ ለተሰነዘረው ጥቃት<br/>ኢትዮጵያ የአሥመራን አየር ጣቢያ ደበደበች</h1>
<h3 class="align-center">በአሊቴና ግንባር እጃቸውን የሚሰጡና የሚማረኩ የሻዕቢያ ወታደሮች ቁጥር እየጨመረ ነው</h3>


<p><span class="underline">አሥመራ</span> የኢትዮጵያ የውጭ ጉዳይ ሚኒስቴር ትናንት ማምሻውን በሰጠው መግለጫ መሠረት የኤርትራ መንግሥት አየር ኃይል በእብሪት ተነሳስቶ በትናንትናው ዕለት በመቀሌ ከተማ ላይ የአየር ጥቃት አድርሷል። ባደረገውም የአየር ወረራ 5 ሰላማዊ ሰዎች መቁሰላቸውንና ይህ የእብሪተኝነት እርምጃ አፀፋዊ ምላሽ ማግኘቱን የተሰጠው መግለጫ ጨምሮ አስረድቷል። በዚህ መሠረት ትናንት ከቀኑ በ8 ሰዓት አካባቢ 4 ሚግ 23 ተዋጊ ጄቶች የአሥመራን አውሮፕላን ማረፊያ በቦምብ ሲደበድቡ አንድ ሚግ 23 በፀረ አውሮፕላን መሣሪያ ተመቶ መውደቁን የሬውተር ዜና አሌክስ ላስት ከሥፍራው ባስተላለፈ ዜና ገልጿል።</p>

<p>ከትናንት በስቲያ ከምሽቱ 12፡30 ላይ ጠቅላይ ሚንስትር መለስ ዜናዊ ለኢትዮጵያ ሕዝብ ለሀገር ውስጥና ለውጭ ሀገር ጋዜጠኞች በሰጡት መግለጫ የሩዋንዳና የአሜሪካ መንግሥታት ያቀረቡትን ባለ 4 ነጥብ የሰላም ማፈላለጊያ ነጥቦች ተቀብለው ከኤርትራ የሚሰነዘረውን ወረራ ለመመከትና የኢትዮጵያን ዳር ድንበር ለማስከበር አስፈላጊውን እርምጃ እንዲወሰድ የመከላከያ ኃይሉ ትዕዛዝ እንደተሰጠው መግለጣቸው ይታወሳል።</p>

<p>ይህ በእንዲህ እንዳለ የኢትዮጵያው ጠቅላይ ሚንስትር ላቀረቡት የሰላም ጥሪ የኤርትራው ፕሬዚዳንት ኢሣያስ አፈወርቂ በመሠረተ ሃሳቡ የተስማሙ ሲሆን አንዳንድ መሟላትና እልባት ማግኘት የሚገባቸው ነጥቦች እንዳሉ የገለፁ መሆናቸውን ለመረዳት ተችሏል። ኤርትራ የቆሰቆሰችው ጠብ ተፋፍሞ ከዚህ ድንገተኛ ዱብዳ መድረሱ በሁለቱ ሀገሮች መካከል የተነሳው ግጭት ከባሰ ደረጃ ላይ ሳይደርስ በአጭሩ ሊቀጭ ይችላል ብለው ጉዳዩን አቅልለው የገመቱትን ሁሉ ከማስገረሙም በላይ የተፈጠረውን ውዝግብ በሰላማዊ መንገድ ለመፍታት በሩዋንዳና በአሜሪካ መንግሥታት የተጀመረውን ጥረት ሊያደናቅፈው እንደሚችል ተገምቷል።</p>

<p>የኢትዮጵያ አየር ኃይል ባደረገው የሁለት ዙር የቦምብ ድብደባ በርካታ የጦር አገልግሎት መስጫ ጣቢያዎችን፣ የሲቪል ተቋማትንና አንድ የዛምቢያ አየር መንገድ የሕዝብ ማመላለሻ አውሮፕላንም ከኑግ የተገኘ ሰሊጥ የመሆን ዕጣ ፈንታ የደረሰበት መሆኑን ዜናው ጨምሮ ገልጿል።</p>

<p>የሩዋንዳና የአሜሪካ መንግሥታት ያቀረቡት የሰላም ማፈላለጊያ የሆኑት አራት ነጥቦች ወራሪው ሠራዊት የያዛቸውን ሥፍራዎች ለቆ ከግጭቱ በፊት ወደነበረበት ቀጣና እንዲመለስ፣ 3ኛ አካል ታዛቢ እንዲመደብና የነበረው የሲቪል አስተዳደር ተመልሶ የወረራው መንስኤ ምን እንደሆነ በኮሚቴ ይመርመር የሚሉ ናቸው። የኤርትራው መሪ ኢሣያስ አፈወርቂ አንዳንድ እልባት ያላገኙ ዝርዝር ጉዳዮች ቢኖሩም መሠረተ ሃሳቡን እንደሚስማሙበት የገለፁት የአውሮፕላን ድብደባው ከመፈፀሙ በፊት ይሁን አይሁን የደረሰ መግለጫ የለም።</p>

<p>የፖለቲካ ዘጋቢዎች እንደሚሉት የኢትዮጵያ አየር ኃይል ይህንን ድንገተኛ ዱብዳ የሆነ እርምጃ እንዲወስድ ያስገደደው የኤርትራ ጦር ኃይል ከአሥመራ ከተማ የአየር ምልልስ በማድረግ ጥቃት ከማድረሱ አስቀድሞ አየር ኃይሉን ሽባ ለማድረግ አስቦ እንደሆነ ይናገራሉ። በዚህ አያያዝ በአሰብና ምፅዋ ወደቦች ላይ ከባድ እርምጃ በመውሰድ ለመቆጣጠር የማይሞክርበት ምክንያት ሊኖር አይችልም ሲሉ የፖለቲካ አቅጣጫ ትንተናቸውን ይገልፃሉ።</p>

<p>በታላላቅ መንግሥታት ጭምር ሲደነቁና ለአፍሪካ ሰላምና ብልጽግና ተስፋ የሆኑ ወጣት መሪዎች ናቸው ሲባልላቸው የነበሩት አሁን ግን ለገላጋይ ያስቸገሩት የሁለቱ አገር መሪዎች በመካከላቸው የተፈጠረውን አለመግባባት ወደተካረረ ጦርነት መግፋታቸው ሰላም ወዳድ ሕዝቦችን አሳዝኗል ሲሉ የፖለቲከ ታዛቢዎች ይናገራሉ። ከትናንት በስቲያ የክተት ጥሪ ያደረጉት የኢትዮጵያው ጠቅላይ ሚንስትር በሩዋንዳ መንግሥትና በአሜሪካ መንግሥታት አማካይነት የቀረበላቸውን የሰላም ማፈላለጊያ ነጥቦች ሙሉ በሙሉ የተቀበሏቸው ሲሆን የኢትዮጵያን ደህንነት ለማስጠበቅ የታዘዘው የመከላከያ ሠራዊት ኃላፊነቱን በመወጣት የኤርትራ አየር ኃይል እንዳይነሳና ጥቃት እንዳያደርስ ለመከላከል የማጥቃት ርምጃ መውሰዱን ጀምሯል።</p>

<p>በሌላ በኩል ደግሞ ሰሞኑን ወደ ዛላአንበሳ የጦር ግንባር ተጉዛ የዓይን ምስክርነቷን ያሰፈረችው የቪኦኤ ጋዜጠኛ ሚሚ ስብሃቱ በግንባሩ ውጊያ የኢትዮጵያ ሠራዊት አሊቴናን ለመውረር የኤርትራ ወታደሮች የቃጡትን ሙከራ ማክሸፉንና በዚህም የኢትዮጵያ ሠራዊት የውጊያ የበላይነት መቀዳጀቱን ዘግባለች።</p>

<p>በውጤቱም ሳዋ በሚባለው ወታደራዊ ማሰልጠኛ ጣቢያ ለሰባት ጊዜ ያህል ከሰለጠኑትና ከቀድሞ የሕዝባዊ ግንባር ሠራዊት በአሊቴና ግንባር ከተሰለፉት ውስጥ አያሌ ወጣት ታጋዮች በጦርነቱ ባለማመንና የኢትዮጵያን ሠራዊት የበላይነት ከግምት ውስጥ በማስገባት በብዛት እጃቸውን መስጠትና መማረክ መቀጠላቸውን ራሷ ሚሚ ስብሃቱና የቢቢሲ ዘገባም አረጋግጠዋል።</p>

<p>በአሊቴና ግንባር እጁን የሰጠና ከ1988 (እ.ኤ.አ) ጀምሮ የሻዕቢያ ተዋጊ የነበረ- አኑዋር ኑረዲን የተባለ ግለሰብ እጅ ለመስጠት የተገደደው የተልዕኮው ግልፅ አለመሆንና በጦርነቱ ባለማመኑ መሆኑን ተናግሯል።</p>

<p>በተመሳሳይ ዜናም ሻዕቢያ ከዛላ አንበሳ ሰባት ሲቪሎችን ማርኮ ከወሰደ በኋላ መረሸኑ ሲታወቅ ቀደም ሲልም የባድመ ንዑስ ወረዳና የናፍታ ቀበሌ ገበሬ ማኅበር ነዋሪዎች የነበሩትን አቶ ገብረ ኢየሱስ ሺፈራውን፣ አቶ መሐሪንና አቶ በርሄ ወልደ ማርያምን ከቤታቸው ከወሰደ በኋላ መረሸኑ ተረጋግጧል።</p>


</body>
</html>
