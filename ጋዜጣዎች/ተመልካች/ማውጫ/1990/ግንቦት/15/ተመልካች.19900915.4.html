<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ድንበር የሰፈረው ጦር ወደ ኋላ እንዲመለስ ወሰንኩ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኤርትራ የሚኒስትሮች ምክር ቤት በኢትዮጵያ</h2>
<h1 class="align-center">ድንበር የሰፈረው ጦር ወደ ኋላ እንዲመለስ ወሰንኩ አለ</h1>


<p><span class="underline">ናይሮቢ ዚንሁዋ፦</span> የኤርትራ መንግሥት በኢትዮጵያና በኤርትራ ድንበር ወታደራዊ ውጥረት ከታየበት ሥፍራ ጦሩ እንዲወጣ ባለፈው ረቡዕ መወሰኑን ዚንሁዋ የተባለው የቻይና የዜና አገልግሎት ሐሙስ ጠዋት ለሲ ኤን ኤን የዜናና የቴሌቪዥን ስርጭት ድርጅት ከላከው ዜና ለመረዳትተችሏል።</p>

<p>የኢትዮጵያ መንግሥት ሚኒስትሮች ምክር ቤት የኤርትራ መንግሥት ሠራዊት በሰሜን ምዕራብ ኢትዮጵያ የሚገኙትን የባድመን ወረዳ ሙሉ በሙሉና የሽራሮን ወረዳ በከፊል በኃይል እርምጃ መያዙን ይፋ ቢያደርግም የኤርትራ መንግሥት የያዝኩት የኢትዮጵያ መሬት የለም ሲል መቆየቱ ይታወሳል።</p>

<p>ይህ በእንዲህ እንዳለ ረቡዕ ምሽት በኤርትራ ዋና ከተማ በአሥመራ የተካሄደው የካቢኔ ሚኒስትሮች ስብሰባ ግን ቀደም ሲል የኢትዮጵያ መንግሥት ያቀረበው ክስ ለእውነት የሚቀርብ መሆኑን ያመነ የሚያስመስለው መግለጫ አውጥቷል።</p>

<p>ይኸ በኢትዮጵያና በኤርትራ መካከል ውጥረት ከተጀመረ በኋላ ለሁለተኛ ጊዜ ከኤርትራ መንግሥት የመጣው ባለ ዘጠኝ ነጥብ መግለጫ እርምጃው ጊዜያዊ እንጂ ዘላቂ እንደማይሆን ያስረዳል። እንደመግለጫው ከሆነ የኤርትራ መንግሥት ይህንን ጊዜያዊ እርምጃ የሚወስደው ለሁለቱም ወገኖች አስከፊ ውጤት ሊያመጣ የሚችለውን ወቅታዊ ቀውስ ለማብረድ ሲሆን የውሳኔው ተግባራዊነት የሚፀናው ለችግሩ ተቀባይነትና ዘላቂነትያለው መፍትሄ እስኪገኝ ድረስ ነው።</p>

<p>በሌላው በኩል ግን አሁንም ቢሆን የኤርትራ መንግሥት ሠራዊቱ የኢትዮጵያን ድንበር አልፎ እንዳልገባ ሲገልጽ ይህንንም በሥፍራው ተገኝቶ ለማረጋገጥ የሚፈልግ ወገን ቢኖር ሁኔታዎችን ሊያመቻችለት ሙሉ ፈቃዱ መሆኑን በመግለጫው አክሎ ገልጿል።</p>

<p>አያይዞም የካቢኔ ሚኒስትሮቹን መግለጫ ማውጣትና ውሳኔውንም ለማስተላለፍ ያስፈለገበትን ምክንያት ሲያብራራ "የኤርትራ መንግሥት የሚኒስትሮች ምክር ቤት አያሌ የኤርትራ ወዳጆችና ጉዳዩ ያሳሰባቸው ወገኖች በኢትዮጵያና በኤርትራ መካከል የተፈጠረውን ውጥረት ለማርገብና ዘላቂ መፍትሄም ለማምጣት ያደረጉትን ጥረት እያደነቀ ወደፊትም የዚህ ዓይነቶቹን ጥረቶች በሙሉ ልቡ እንደሚደግፉ ገልጿል።</p>

<p>በሌላ በኩል ደግሞ የኢትዮጵያ መንግሥት የውጭ ጉዳይ ሚኒስትር አቶ ሥዩም መስፍን በዚያው ዕለት ማለትም ረቡዕ ግንቦት 12 ቀን 199ዐ ዓ.ም ተቀማጭነታቸው በአዲስ አበባ ከተማ ለሆኑ የኮር ዲፕሎማቲክና የዓለም አቀፍ ድርጅቶች ተወካዮች በኢትዮጵያና በኤርትራ መካከል የተፈጠረውን ውዝግብ አስመልክተው መግለጫ በሰጡበት ወቅት የአሥመራው መንግሥት በኢትዮጵያ ግዛት ላይ ባልተጠበቀ ሁኔታ ወረራ በማካሄድ ሉዐላዊነቷን መድፈሩን ገልፀዋል።</p>

<p>ሚኒስትሩ በዚሁ መግለጫቸው የኤርትራ መንግሥት በኢትዮጵያ የግዛት ወይም የድንበር ጥያቄ አለኝ ቢል እንኳ ከመንግሥታቸው ጋር በቀጥታም ሆነ በሶስተኛ ወገን ጣልቃ ገብነት መወያየት የሚችለው አስቀድሞ ወራሪውን ጦር ከኢትዮጵያ ግዛት ያስወጣ እንደሆነ ብቻ መሆኑን በአጽንዖት ገልፀዋል።</p>

<p>የኤርትራ መንግሥት ከላይ የተጠቀሰውን መግለጫ ቢያወጣም ይህ ዜና ለሕትመት እስከገባበት ሰዓት ድረስ ውሳኔውን በራሱ እርምጃ ተግባራዊ በማድረግ የኢትዮ ኤርትራን ድንበር ከወታደራዊ ውጥረት ነፃ ስለማድረጉ ከዓለም የዜና አውታሮችም ሆነ ከኢትዮጵያ መንግሥት የመከላከያ መሥሪያ ቤት የተሰጠ ማረጋገጫ የለም።</p>

<p class="align-center"><a href="/Gazettas/Temelkach/info/Temelkach.sera.html">ከተመልካች ግንቦት 15 ቀን 1990</a></p>




</body>
</html>