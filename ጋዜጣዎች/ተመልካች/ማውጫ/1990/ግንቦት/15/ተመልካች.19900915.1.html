<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድንበር ጥያቄዎች ሳቢያ ግጭት ሊፈጠር እንደሚችል ትንቢት የተነገረበት መረጃ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በድንበር ጥያቄዎች ሳቢያ ግጭት ሊፈጠር እንደሚችል ትንቢት የተነገረበት መረጃ ተገኘ</h1>


<p>በደርግ ዘመን የትጥቅ ትግል ሲያደርጉ የነበሩት የኤርትራ ነፃነት ሕዝባዊ ግንባር (ሻዕቢያ) እና ሕዝባዊ ሓርነት ትግራይ (ሕወሓት) በ1969 ዓ.ም በመካከላቸው ተነስቶ ስለነበረው የድንበር ጥያቄ ጉዳይ በወቅቱ ስምምነት ላይ ደርሰው እንደነበር የሚገልፅ መረጃ ተገኘ።</p>

<p>ቀድሞ የሕወሓት አባላት የነበሩትና በኋላ እጃቸውን ለደርግ መንግሥት የሰጡት አቶ አብርሃም ያየህና አቶ ገብረመድህን አርአያ ከኢትዮጵያ ቴሌቪዥን ጋዜጠኞች ጋር አካሄደውት የበረውና በኋላም ታላቁ ሴራ የታተመው ሰነድ በሁለቱ ወገኖች መካከል የግዛት ይገባኛል ጥያቄ የተነሳው ቀደም ሲል መሆኑን ያስገነዝባል።</p>

<p>ከትናንት በስቲያ ማታ ለመንግሥት ጋዜጠኞች መግለጫ የሰጡት ጠቅላይ ሚኒስትር መለስ ዜናዊ እንዳስረገጡት ከሆነ ባድመም ሆነ አሁን በሻዕቢያ ጦር በኃይል የተወረሩት የኢትዮጵያ ግዛቶች "አንድም ቀን ኤርትራን ማዕከሉ ባደረገ አስተዳደር ስር ቆይተው አያውቁም"</p>

<p>ይሁን እንጂ በወቅቱ ስለነበረው ጉደይ የዓይን ምስክር ነኝ በማለት ከዛሬ ስምንት ዓመት በፊት መግለጫ የሰጡት አቶ ገብረ መድኀን አርአያ በዚየን ጊዜ በሕወሓት በኩል ለድርድሩ የተጠሩት አቶ መለስ ዜናዊና አቶ ዓባይ ፀሐዬ "እርግጥ ነው። ይህ ቦታ በታሪክ ጥናት የኤርትራ አካል መሆኑን ደርሰንበታል" ሲሉ እዚያው "ቆሜ ነበርና ስለሃገሬ መመስከር ግድ ይሆንብኛል" በማለት ምስክርነታቸውን ገልፀዋል።</p>

<p>በሌላም በኩል በዚሁ "የወያኔው ታላቅ ሴራ በቀድሞ አባላቱ ሲጋለጥ" በሚለው ዕትም ክፍል ሁለት ላይ በቀረበው መሰረት ሕወሓትም ከኤረትራ ይገባኛል በሚላቸው በሽለሎና በሸምበቆ ላይም ስምምነት መድረሳቸውን አቶ አብርሃም ያየህ ገልፀዋል።</p>

<p>በወቅቱ ሕወሓት የወሰደው አቋም ጊዜያዊ ታክቲክ እንጂ ስትራቴጂ እንዳልሆነ ዛሬ ላይ ቆመን የምንገነዘበው ስለሆነ ይኸንኑ እውነታ ለሕዝብ ማሳወቅ ምንም ክፋት የለውም። ራሳዠው ጠቅላይ ሚኒስትሩም ቢገልፁት የሚመጣ ለውጥ እንደሌለ እሙን ነው።</p>

<p>ለግንዛቤ እንዲረዳ ያህል ከሰፊው ቃለ ምልልስ መካከል ከጉዳዩ ጋር ቀጥተኛ ግንኙነት ያላቸው ጥያቄዎችና መልሶቻቸው ከዚህ በታች ሰፍረዋል።</p>

<p><span class="underline">ጥያቄ፦</span> በ1969 "ሻዕቢያ" በትግራይ ውስጥ ግዛት አለኝ ብሎ ባቀረበው ጥያቄ ምክንያት ወያኔውና "ሻዕቢዩ ቅራኔ ፈጥረው ነበር ይባላል፣ እንዴት ነው? ቡድኖቹ አባትና ልጅ ሆነው እያለ እንዴት ይህን የመሰለ ቅራኔ ውስጥ ሊገቡ ቻሉ?</p>

<p><span class="underline">አቶ ገብረ መድኀን፦</span> አሁን የተባለው "ሻዕቢያ" በ1969 የመሬት ይገባኛል ጥያቄ አቅርቧል። የህንን "ጀብሃም" አንስቷል። "ጀብሃ" ከወያኔ ጋር በነበረው ቅራኔ መሰረት ስለተመታ ብዙም አልገፋበትም። ጥያቄው የተነሳው በ1969 ላይ ነው። በትግራይ ውስጥ ከባድመ ጀምሮ ደደቢትን፣ጓል ደደቢትን፣ ሽራሮን፣ ወሀደን በሙሉ እስከ መንጠብጠብ የለውን ይይዛል። ወደ ላይ ስትመጣ ደግሞ አዲ ሃገራይ፣አዲ ነበረኢ፣ አዲ ቋላ፣ አዲ ደውሮን ያቅፋል። እነዚህ በሽሬ አውራጃ የሚገኙ ወረዳዎች ናቸው። በሙሉ ኩታ ገጠሞች ናቸው። ቀጥሎ የጭላ አለ። ከእሱ አልፎ ደግሞ አሳዬ የሚባል አንድ ወረዳ አለ። እገላ የሚባለም ሌላ በአንጢቾ ወረዳ ውስጥ አለ። እነዚህ ወረዳዎች አድዋ አውራጃ ውስጥ ናቸው። እሱን አልፎ ወደ ዛላ አምበሳ ይሄዳል። እሱ ደግሞ በአጋሜ አውራጃ ውስጥ የሚገኝ ነው። ሁሉም የተያያዙ ናቸው። እነዚህ የኤርትራ ናቸው ይገቡናል የሚል ጥያቄ ቡሻዕቢዩ ቀረበ። በወያኔ የተሰጠው መልስ ምን ነበር? እዚያው ቁሜ ስለነበር ስለ ሃገሬ መመከር ግድ ይሆንብኛል። በዚያን ጊዜ ለድርድር የተጠሩት ዓባይ ፀሐዬና መለስ ዜናዊ ናቸው። "እርግጥ ነው። ይህን ቦታ በታሪክ ጥናት የኤርትራ አካል መሆኑን ደርሰንበታል" አሉ። ከታሪክ አገኘን ይላሉ እንጂ የመረጃ ምንጫቸውን ይፋ አያደርጉም። ስምምነቱ በዚህ ቆመ። ግን ቦታውን "ሻዕቢያ" እንዴት ትረከብ ወይም ትቀበል ተባለ። (...) ከወያኔ ዓባይ ፀሐዬና መለስ ዜናዊ ኩሻዕቢዩ ወዲ ኤፍሬምና ጴጥሮስ ሰሎሞን ተፈራረሙ።</p>

<p>ከላይ የዘረዘርሁት የትግራይ ክልል የኤርትራ ነው የሚለው ውል ተፈረመ።(...) የኢትዮጵያ መንግሥት ከወደቀ በኋላ ኤርትራም ከአማራው መንግሥት ቅኝ ግዛት ነፃ ከወጣች በኋላ ትግራይም የራሷን መንግሥት ስትመሰርት ጥያቄው በተግባር ይተረጐማል የሚል ዶኩሜንት ተይዟል። ይህን ውል የፈረሙት እነ መለስ ዜናዊ ደግሞ ከየት እንደመጡ በስፋት ተነጋግረናል። ተራው ወያኔ ግን ይህን ጉዳይ አያውቅም። ነገሩ ጥብቅ ምስጢር ተብሎ በዶኩሜንተ የተየዘ ነውና "ከነፃነት" በኋላ ይከፋፈሉታል ማለት ነው። ይህ ፀረ ሕዝብ ቡድን በትግራይ ሕዝብ እስከዚህ ነው የሚጫወተው።</p>

<p><span class="underline">ጥያቄ፦</span> በ1969 ከሲቲት ወንዝ በስተደቡብ የለው የጋሽ አካባቢ ምናልባት በሽሬ ውስጥ ያለም ሊሆን ይችላል። ወያኔው የትግራይ ክልል ነው ይገባኛል ብሎ ጥያቄ አቅርቦ ነበር። በዚያን ጊዜ በአካባቢው ይንቀሳቀስ የነበረው "ጀብሃን" ለማስለቀቅ ፈልጐ ነበር። "ጀብሃ" መሬቴ ነው አልለቅም ሲል "ሻዕቢያ" ግን ጥያቄውን ተቀብሎ ደግፎት እንደነበር እነ ዶክተር በረከት ሃብተ ሥላሴ ሁሉ በመጽሐፋቸው ላይ አስፍረውታል። ይህን እንዴት ታዩታላችሁ?</p>

<p><span class="underline">አቶ አብርሃም፦</span> የ"ሻዕቢያ" ቡድን ትግራይ ውስጥ መሬት አለኝ ስለሚለው ልንናገር የምንችለው ተረካቢዎች እነ ኤፍሬም ስብሃት አስረካቢዎች እነ መለስ ዜናዊ መሆናቸውን ነው። ባጭሩ "የአይጥ ምስክር ድንቢጥ" እንደሚባለው የኤርትራ ተወላጆች ለኤርትራ የትግራይን መሬት አስረካቢ ሆነዋል ማለት ነው። ስለ አዲሱ የትግራይ ካርታና ከወሎ፣ ከጐንደርና ከአሰብ ተቆርሰው ስለተወሰዱ ቦታዎቸ ከዚህ ቀደም ተናግረናል።</p>

<p>የትግራይ ሰዎች ከኤርትራ የሚጠይቁት ሽለሎና ሸምበቆ የሚባል ቦታ አለ። በዚህ ጉዳይ ላይ ካርቱም ውስጥ አንድ ስብሰባ ተደርጐ ነበር። የትግራይ ሕዝብ ምን ይላል ለማለት ዩሻዕቢዩ ሰዎች በስብሰባው ላይ ተገኝተው ነበር። "የትግራይ ሰዎች ኤርትራ ውስጥ መሬት አለን ትላላችሁ ይህ ምንድነው?" ሲል ጉባኤውን የመራ የነበረው ካደሬ (የኤርትራ ተወላጅ ነው) ጥያቄ አቀረበ። "አሁን የምንነጋገረው ስለ መሬት ጉዳይ አይደለም። ስለ መሬት ጥያቄ ሲሆን ከኢትዮጵያ ሕዝብ ጋር እንወስናለን" የሚል መልስ ተሰጠ። የሃሳብ ቅራኔው ምንድነው እዚህ ላይ ወያኔዎች ከጐንደር፣ ከወሎና ከአሰብ መሬትለመውሰድ ሲነሱ ከኢትዮጵያ ሕዝብ ጋር ሆነው አልወሰኑም። የኤርትራ ጉዳይ ሲሆን ግን ከኢትዮጵያ ሕዝብ ይመክራሉ። ቅጥፈት የበዛበት ነው።</p>

<p>"ጀብሃ" በትግራይ ውስጥ መሬት አለኝ ብሎ ሲጠይቅ "ሻዕቢያ" ራሱ መሬት የለህም የትግራይ ነው ይል ነበር። አሁን "ጀብሃ" የለም። የፈጠራቸውና ያሳደጋቸው "ሻዕቢያ" በመሆኑ ስለ ትግራይ ሕዝብ ጉዳይ የተነሳ ጥያቄ የለም።</p>

<p class="align-center"><a href="/Gazettas/Temelkach/info/Temelkach.sera.html">ከተመልካች ግንቦት 15 ቀን 1990</a></p>




</body>
</html>