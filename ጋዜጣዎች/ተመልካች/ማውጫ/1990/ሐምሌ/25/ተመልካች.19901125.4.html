<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነገው ስብሰባ የኃይሌ የቁም ቅዠት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የነገው ስብሰባ የኃይሌ የቁም ቅዠት ነው</h1>
<h3 class="align-center">የኤርትራው የውጭ ጉዳይ ሚኒስትር ያወጡት መግለጫ ዓይን ያወጣ ቅጥፈት መሆኑ ተረጋገጠ</h3>


<p>ከአፍሪካ አንድነት ድርጅት የኢትዮ-ኤርትራ ግጭት አስወጋጅ የአራት አገሮች አምባሳደሮች ጊዚያዊ ኮሚቴ ከሚያደርጉት የጋራ ስብሰባ በኋላ ከኢትዮጵያዊው አቻቸው ከውጭ ጉዳይ ሚኒስትር ሥዩም መስፍን ጋር ግንባር ለግንባር ተገናኝተው እሁድ ሐምሌ 26 ቀን 1990 ዓ.ም ውይይት ለማካሄድ ቀጠሮ መያዛቸውን የኤርትራው የውጭ ጉዳይ ማኒስትር አቶ ኃይሌ ወልደትንሳዔ ሰሞኑን ያወጡት መግለጫ ዓይን ያወጣ ቅጥፈት ነው ሲል በዋሺንግተን የኢትዮጵያ ኤምባሲ ገለፀ።</p>

<p>እንደ ኢትዮጵያ ኤምባሲ መግለጫ ይኸ የኤርትራ የውጭ ጉዳይ ሚኒስትር የያዙት ቅጥፈት የዓለም አቀፉን ኅብረተሰብ አመለካከት ለማዛባት ሆን ተብሎ የተደረገና ከቅርብ ጊዚያት ወዲህ የኤርትራ ዲፕሎማሲ መታወቂያ ባህርይ እየሆነ የመጣ ጉዳይ ነው።</p>

<p>የኢትዮጵያ አቋም በወጥነቱ የሚታወቅ ነው። ይኸውም የኤርትራ ሠራዊት ከሚያዝያ 28 ቀን 1990 ዓ.ም በፊት ወደነበረበት ሥፍራ ይመለስ የሚለውን ዓቢይ ሃሳብ የያዘውንና በአሜሪካና በሩዋንዳ መንግሥታት የሰላም አፈላላጊ ልዑካን ቡድን ተነድፎ፣ በአፍሪካ አንድነት ድርጅት የምኒስትሮች ምክር ቤትና የመሪዎች ጉባዔ፣ እንዲሁም በተባበሩት መንግሥታት ድርጅት የፀጥታው ምክር ቤት የፀደቀው የሰላም ሃሳብ በኤርትራ መንግሥት ተቀባይነት አግኝቶ ኤርትራ ተግባራዊ እርምጃ እስካልወሰደች ድረስ ምንም ዓይነት ድርድር እንደማትቀበል ኢትዮጵያ አስታውቃለች።</p>

<p>ዓለም አቀፍ ሕግጋትና የሰላም መፍትሄ ሃሳቦች መርሆዎች እንደሚያመለክቱት ከሆነ ማናቸውም የድንበር ግጭቶች መፍትሄ እንዲያገኙ ግጭቱን የፈጠሩት ወገኖች በሙሉ ግጭቱ ከመፈጠሩ በፊት ወደነበሩበት ይዞታ መመለስ ግዴታ መሆኑን በአፅንኦት ያመለክታሉ። የኤርትራ መንግሥት ግን በእስካአሁኑ ሂደት ከኢትዮጵያ መንግሥት ጋር በግንባር አገናኝቶ ሊያወያይ የሚያስችለውን ቅድመ ሁኔታ ከማሟላት ይልቅ የሀሰት መግለጫዎችን በማውጣትና በማሰራጨት የዓለምን ትኩረት ከዋናው ጭብጥ ለማዘናጋት በመሞከር ላይ ነው በማለት ሐሙስ ሐምሌ 23 ቀን 1990 ዓ.ም ከዋሽንግተን ዲ.ሲ የወጣው የኢትዮጵያ ኢምባሲ መግለጫ ለኤርትራ የውጭ ጉዳይ ሚኒስትር ማደናገሪያ መልስ ሰጥቷል።</p>

<p>በሌላ በኩል ደግሞ የአፍሪካ አንድነት ድርጅት የሚኒስትሮች ኮሚቴ በመባል የሚታወቀውና በቡርኪናፋሶ፣ በጂቡቲና በዚምባብዌ የውጭ ጉዳይ ሚኒስትሮች የተዋቀረው የኢትዮ-ኤርትራ የድንበር ግጭት መንስዔ አጥኚ ኮሚቴ ባለፈው ሳምንት ማገባደጃ ቡርኪናፋሶ ዋና ከተማ ዋጋዱጉ ላይ ባካሄደው ስብሰባ የሪፖርቱን ሥራ ማጠቃለሉ ታውቋል። ቀሪውንና የመጨረሻዎቹን ሥራዎች ተመልክቶ ሪፖርቱን ለማጽደቅ ነገ እሁድ ሐምሌ 26 ቀን 1990 በዚያው በዋጋዱጉ ቀጠሮ ይዟል።</p>

<p>ቀደም ሲል ከአሜሪካ መንግሥት ልዑካን ጋር የራሷን የልዑካን ቡድን አቀናጅታ በመሥራት ለኢትዮ-ኤርትራ ግጭት የሰላም ማፈላለጊያ ሃሳብ በማቅረብ ከፍተኛ ሚና የተጫወተችው ሩዋንዳ ከኤርትራ ነቀፋ ስለተሰነዘረባት ከአ.አ.ድ. የአምባሳደሮችም ሆነ የሚኒስትሮች ኮሚቴዎች ራሷን ማግለሏ አይዘነጋም።</p>

<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 25 ቀን 1990</a></p>


</body>
</html>
