<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሥጋ ሰጥቶ ቢላ መከልከል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>ርዕሰ አንቀጽ</h3>
<h1 class="align-center">ሥጋ ሰጥቶ ቢላ መከልከል</h1>


<p>በኢትዮጵያ ወቅታዊ ሁኔታ ላይ ነፃ የሕዝብ ውይይት በሚል ርዕስ በመገናኛ ብዙኅን ከሐምሌ 19-21/1990 ዓ.ም "ፓናል ውይይት" ተከፍቶ በወ/ት ሰሎሜ ታደሰ አወያይነት ቁጥራቸው ከ30-40 የሚገመቱ ከሕዝብ ተወካዮች ምክር ቤት፣ አምባሳደሮች፣ የውጭና የአገር ውስጥ ዩንቨርስቲዎች መምህራን፣ የመንግሥት ሹመኞች፣ የፓርቲ አባላት፣ የቤተክህነት አለቆች፣ የእስልምና ሃይማኖትና የኢትዮጵያ ጀግኖች ማህበር ተወካዮችና የመሳሰሉ ዕውቅ ሰዎች ተካፋይ ሆነዋል።</p>

<p>"የፓናል ውይይቱ" አጀንዳ እንደ ርዕሱ በኢትዮጵያ ወቅታዊ ሁኔታ ላይ ያተኮረ ቢመስልም ባብዛኛው የኢትዮጵያና የኤርትራ የድንበር ላይ ግጭት መንሰዔ፣ ጦርነቱን መጀመሪያ ማን ከፈተ? ለምን? እንዴት? ጦርነቱን በአሸናፊነት ለመወጣት መወሰድ የሚገባው እርምጃ እንደ አራት አጀንዳ ኾኖ ቀርቦ ቀልብ በሚስብ አኳኋን ውይይቱ ተካሂዷል።</p>

<p>የመጀመሪያው ቀን ፓናል ውይይት ዶ/ር ጳውሎስ ሚልክያስ በፖለቲካ ምሁርነታቸው ሰፊ መግለጫ በመስጠት ግንዛቤ ቢያስጨብጡም በፕሬዚዳንት ኢሰይያስ ላይ ማተኰራቸው ጠቡን በአንድ ሰው አነሳሺነት የተፈጠረ አስመስለውታል።</p>

<p>በዕለቱ አቶ በድሩ አደም የሕዝብ ተወካዮች ምክር ቤት አባልና የግል ተመራጭ በቅድሚያ ጦር የሰበቀው ኤርትራ ለመሆኑ አጠያያቂ አይደለም። የአገር መቁረስ ሁኔታ የተከሰተው የኤኮኖሚ ጥያቄ በዋናነት ለመሆኑ መታወቅ አለበት በማለት ኤርትራ በኢትዮጵያ ገንዘብ በጋራ መጠቀሟና ይህ ሁኔታ የኋላ ኋላ ኢትዮጵያን የሚጐዳ በመሆኑ፣ አዲስ የብር ኖት ለውጥ ሥራ ላይ እንዲውል በመደረጉ፣ የመጀመሪያው የግጭት ደወል ተነሣና ከዚሁ ጋር በኢትዮጵያ ብር ከአገራችን ቡና፣ ቆዶ፣ ሌጦ፣ ሰሊጥ የተፈጥሮ ሙጫ ኤርትራ ለራሷ ጥቅም ወይም ፍጆታ እየወሰደች በተዘዋወሪ በውጭ ምንዛሪ ለውጭ አገር እንደ አምራች ሆና መሸጧ፣ በአሰብ ነዳጅ ማጣሪያ ኢትዮጵያ 48 ሚሊዮን መድባ 20 በመቶ የሚሆነውን ድርሻ ለኤርትራ በኢትየጵያ ብር በመሸጧና ይኸው እንዲገታ መደረጉ፣ በሁለቱ የባህር ወደቦች ኤርትራ ከኢትዮጵያ 1.2 ቢሊዮን ብር ማስከፈሉና ይህ ገቢ ወደ ጅቢቲ ወደብ መዛወሩና ጥቅም ማስቀረቱ፣ የብርና የኤርትራ ናቅፋ በሁለቱም አገሮች ለግብይት እንዲውል መከልከሉ ኤርትራን በኤኮኖሚ አንጻር ሰቅዞ በመያዙ የጦርነቱ መንሰኤ ሆኗል በማለት አስረግጠው ተናግረዋል። ይህም የአድማጮቹን ቀልብ መያዙ እውነት ነው።</p>

<p>ባብዛኛው ይህ የኤርትራ ጦርነት 6 ዓመት ቆይቶ የድንበር ግጭት ነው ብሎ ለመደምደም የሚዋጥ ሆኖ አለተገኘም ነገር ግን አወያይዋ ወ/ት ሰሎሜ የተነሱትን ነጥቦች በአጭሩ ካስቀመጡ በኋላ፣ በእርሳቸው በኩል የኢትዮጵያና የኤርትራ ጦርነት መንስዔ የድንበር ግጭት ለመሆኑ አስምረውበታል።</p>

<p>የሁለተኛው ቀን ውይይት ከቀጣዩ አጀንዳ ጋር የተያያዘ ኾኖ ተሰብሳቢዎች የበኩላቸውን ገለጻ ለማድረግ ተሸብበው እንደነበርና ጋሬጣ እንደተጣለባቸው ለማየትና ለመስማት ተችሏል። ይህም የፌደራል ምክር ቤት (ሖቌቮሾብ ሐቌቫቦሾ) ሊቀመንበር የሆኑት ወ/ሮ አልማዝ መኰ የመንግሥት አፈ ጉባዔ የመሆናቸውን ያህል አማራጭ ሓሳቦች ተንሸርሽረው ባያበቁም ተሰብሳቢዎቹ ወደ ተሳሳተ ሓሳብ እንዳያመሩ ለማድረግ የኢትዮጵያ መንግሥት በምንም ዓይነት ሁኔታ ለጦርነት ተሰልፎ መዋጋት እንደሌለበትና ብዙ ዜጐች በጦርነት ሊይልቁ እንኳ ቢችሉ በሰላም መንገድ እናሸንፋለን ተስፋችን ተሟጥጦ ገና አላለቀም። የአፍሪካ አንድነት ድርጅት ያሳለፈውን ሬዞሊሽን በተባበሩት መንግሥታት የፀጥታው ምክር ቤት ያስተላለፈውን ባለ አምስት ነጥብ የማስታረቂያ ሐሳብና ሌሎችም እልባት ያልተደረገባቸውን የሰላም መንገዶች ክፍት ስለሆኑ እስኪሟጠጡ ድረስ ብንቆይ ካሉ በኋላ በዚህ ውይይት ላይ አማራጩ ጦርነት የሚሉ ወገኖች ሕዝቡን ወደ ተሳሳተ ግንዛቤ እንዳይከትቱት በማለት አስገንዝበዋል።</p>

<p>ከዚህ ንግግር ቀደም ብሎ የኢህአዴግ አባል ታጋይ ሐሰን ሽፋ እንዳመለከቱት "መንግሥት አንዳችም ድብቅ አጀንዳ የለውም... ነገር ግን እኔ በበኩሌ በግሌ ይህን ጦርነት ለማቆም፣ የኢትዮጵያ ሕዝብ ከጐናችን እስከቆመ ድረስ ላንዴና ለመጨረሻ ትምህርት ለኤርትራ መንግሥትና ሻዕቢያ መስጠት አስፈላጊ ስለሆነ የማንፈልገውን ጦርነት በማካሔድ አከርካሪውን መምታት አለብኑ በማለት የጀግንነትና የአገር ወዳድነት ስሜታቸውን በመግለጻቸው ይህ አባባላቸው የሕዝቡን ስሜት የገዛ ሆኗል።</p>

<p>የእስልምና ሃይማኖት ተወካይ እንዳመለከቱት "እኛ 60 ሚሊዮን ነን የደረሰብንን አስከፊ ጦርነት እየሰማንና እየተመለከትን ዝም ማለት የለብንም ቀብ! ቀብ! አድርገን እጃቸውን እንይዛቸዋለን... የእኛ ጦር 100 ሺህ ቢገድል እነሱ ከቁጥራቸው ማነስ የተነሣ 10 ሰዎች ብቻ ሊገድሉብን ይችላሉ። ስለዚህ ሰላም ከሌለ በጦርነት ማስወገድ አለብኑ ባሉ ጊዜ ተሰብሳቢው ሁሉ ሲስቅ እንደነበር ተመልክተናል። ይህ ማለት እኚህ ሰው የተሰማቸውን ተናግረዋል።</p>

<p>ከዚህ በኋላ የደመቀ ሐሳብ ሳይንጸባረቅ የዕለቱ አጀንዳ ቢዘጋም በመጨረሻም መዝጊያ ያሉት ሐምሌ 22 ቀን 1990 ዓ.ም የተላለፈው የፓናል ውይይት ግማሹ በጥያቄ ግማሹ በመልስ አሰጣጥ የተቀረው የተሟጠጠውን ሐሳብ በመከለስ ንግግሩን ዘግቷል። የእኛም መነሻ ከዚሁ ከመጨረሻው ላይ ሓሳብ ለመስጠት የሚያስገድደን ሁኔታ ተንጸባርቋል።</p>

<p>የኢትዮጵያ ወንጌላዊት መካነየሱስ ፕሬዚዳንት ቄስ ያደሣ፣ የጠየቁት ጥያቄ፣ "የኢትዮጵያዊነት ዜጋ ለማግኘትና ዜግነት ሲሰጥ እንዴት እንደሚከናወን ባላውቅም፣ በአሜሪካ ግን የአገሩን ባንዲራ ጨብጦ መሐላ ምሎ ዜግነቱን በኦፊሲየል ይረከባል... እዚህ እንዴት እንደሆነ ስላልገባኝ ነው?" በማለት የሰነዘሩት ጥያቄ መሰረታዊነት የተላበሰ በመሆኑ ለጽሁፋችን ቤት የመታልን ስለሆነ አበክረን እንመለከተዋለን።</p>

<p>የተከበሩ ቄስ ያደሣ ላቀረቡት ጥያቄ የተሰጠው መልስ ባጭሩ "የኢትዮጵያን ሕገ መንግሥት ተከትሎ በኢትዮጵያም እንደአሜረካ ቃለ መሐላ በመፈጸም ታማኝ ዜጋ መሆናቸውን ምለው የተሟላ ዜግነት ያገኛሉ" በማለት የተሰጠው ግማሽ መልስ ማንንም የሚያረካ ኾኖ አልተገኘም።</p>

<p>የኤርትራ ነጻ አገር ለመሆን በተካሄደው የራስን ዕድል በራስ መወሰን ሬፈረንደም ሲካሔድ ለምርጫ የወጡና እቤታቸው ተቀምጠው ያልመረጡ ቁጥራቸው ምን ያህል ይሆናል ተብሎ ለተጠየቀው በቂ መልስ ያገኘ አለመሆኑ፣ በኢትዮጵያ የሚገኙ ኤርትራውያኖች በጥቅሉ 500 ሺህ ናቸው ወይስ 130 ሺህ ይህን መሰሉ ጥያቂ መልስ ለማግኘት ኤርትራውያኖች እንደ አሜሪካ አገር የዜግነት ቃለ መሓላ ያለፈጸሙ በመሆናቸው ይኸው በቂ መልስ ሊሆን በተገባ ነበር። ኤርትራዊ የኾነ ሁሉ ያንድን አገር ፀጥታ እስካላደፈረሰ ድረስ አርፎ ቢቀመጥ፣ እንደማንኛውም ኢትዮጵያዊ የቀበሌ ቤት መከራየትና በኢትዮጵያ ላይ የቤት እጥረት ሲፈጠር እንኳ የሁለት አገር ዜጋ መሆኑ አይቀርም ሲፈልግ ኤርትራዊ ካልሆነም ካላንዳች መሰናከል ኢትዮጵያዊ ኾኖ ለመኖር የሚያግደው ነገር የለም።</p>

<p>ልዑል ራስ መንገሻ ሥዩም የትግራይ ጠ/ግዛት ገዢ በነበሩበት ወቅት፣ የትግሬ ተወላጅ የነበሩት የፓርላማ እንደራሴ አቶ ወልደ አረጋይን በግዛቴ እየኖርክ ስለበጠበጥከኝ አገሩን ለቅቀህ ውጡ በማለት ከተወለዱበት አገር እንዲሰደዱ ማድረጋቸውን ማንም ያውቀዋል። ይህን ያህል ተወላጁን ከተወለደበት ቀዬ ማስወጣት ከተቻለ ኤርትራዊ የሆነውን የኤርትራ ተወላጅ የኢትዮጵያ ዜግነት ሳይዝ በጥምር ዜግነት አቅፎ ደግፎ ማኖሩ በራሱ ፈታኝ ነው። ይህንን አስመልክቶ በደርግ ዘመን የኾነውን በማንሣት ለጽሁፋችን እልባት እንሰጠዋለን።</p>

<p>የወረዳ 7 የአንዱ ቀበሌ የአብዮት ጥበቃ አባል የነበረው "መሐመድ" በደባሉ ላይ ባደረሰው ድብደባና ከዚህ ቀደም በፈጸመው ሕገ ወጥ ተግባር የሚኖርበት ቀበሌ የደረሰውን ክስ ለፍርድ ሸንጐው ከላከ በኋላ ፍርድ ሸንጐው በበኩሉ ጉዳዩን መርምሮ በሰጠው ብይን ሦስት ወር እንዲታሰሠር ፈረደበት። የመሐመድ እናት በልጅዋ ላይ የእሥር ዋራንት ተቆርጦ ወኅኒ ቤት መግባት እንደሌለበት በመገንዘቧ ኢትዮጵያዊ አለመሆኑን አስረግጣ ሱዳን መንግሥት ኤምባሲ በመሔድ ለአምባሳደሩ አቤት አለች። ኤምባሲው ለኢትዮጵያ የውጭ ጉዳይ ሚኒስቴር በመጻፍ "መሐመድ" ሱዳናዊ ስለሆነ እንዳይታሠር የጽሁፍ አቤቱታ አቀረበ። የኢትዮጵያ የውጭ ጉዳይ ሚኒስትርም ጉዳዩን ከመረመረ በኋላ መሐመድ ሱዳናዊ በመሆኑ በነጻ እንዲለቀቅ አደረገ።</p>

<p>መሐመድ ኢትዮጵያዊ ነኝ በማለት በቀበሌ ሥልጣን ውስጥ ገብቶ አብዮት ጥበቃ አባል በመሆን በቀይ ሽብር ተሳትፎ፣ ገንዘብ ዘርፎ እየሰከረ አገር ሲያብጥ የነካው አልነበረም። እኛስ ኢትዮጵያውያኖች ስለኢትዮጵያዊነታችን ማረጋገጫ የሚሆነን ስንወለድ በቀበሌ ተመዝግበን የዜግነት መታወቂያ አለን ብለን እናስባለን? ፎርም ስንሞላ ዜግንታችንን እኛው ራሳችን እየተናገርን እንጂ ማረጋገጫ የለንም።</p>

<p>ይህን የኢትዮጵያ መንግሥት ትኩረት ሰጥቶ "ማነው ኢትዮጵያው" የሚለውን የቤት ሥራ ጉዳይ በሚመለከታቸው በኩል እንዲሠራ እንዲያደርግልን አምርረንና አበክረን አቤት እንላለን።</p>

<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 25 ቀን 1990</a></p>


</body>
</html>
