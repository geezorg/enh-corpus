<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ንግድና ኢንዱስትሪ ሚኒስትር በጥድፊያ ወደ ሊቢያ ሄዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኤርትራ ንግድና ኢንዱስትሪ ሚኒስትር በጥድፊያ ወደ ሊቢያ ሄዱ</h1>
<h2 class="align-center">ሱዳን የኤርትራን ጥቃት ካከሸፈች በኋላ የልዑካን ቡድን ወደ ኢትዮጵያ ልትልክ ነው</h2>


<p>ከአሥራ አምስት ዓመታት በላይ ዕድሜ ያስቆጠረውን የሱዳን የእርስ በርስ ውጊያ በውይይት ለማስቆም የተደረገው ጥረት በአያሌ የሻምግልና መድረኮች ፉርሽ ሲሆን ከኖረ በኋላ በመጪው ሳምንት አጋማሽ ላይ በአዲስ አበባ ውስጥ እንደአዲስ ለጀምር መሆኑን ሬውተርስ ትናንት ማለዳ በናይሮቢ የሚገኘውን የኢትዮጵያ ኤምባሲ በመጥቀስ ካሰራጨው ዘገባ ለመረዳት ተችሏል።</p>

<p>እንደ ዜና ዘገባው ከሆነ ይኸው በደቡባዊ ሱዳን ጉዳይ ላይ የሚያተኩረው አዲስ የውይይት ዙር በኢጋድ አማካኝነት ከሐምሌ 4 እስከ ሐምሌ 6 ቀን 1990 ዓ.ም ድረስ በኢትዮጵያ ዋና ከተማ በአዲስ አበባ ሊካሄድ ቀጠሮ ተይዟል።</p>

<p>ከዚህ ቀደም ከብዙ ዓመታት አለመግባባት በኋላ በሱዳን መንግሥትና በአማጺው የሱዳን ሕዝባች የነፃነት ሠራዊት መካከል ባለፉት የጥቅምትና የግንቦት ወራት በኬንያ ዋና ከተማ በናይሮቢ ሁለት ዙር ውይይቶች ተካሄደዋል። ቀጣዩ ዙር ውይይት በሰኔ ወር 1990 ዓ.ም በአዲስ አበባ ሊካሄድ ታቅዶ የነበረ ቢሆንም በወቅቱ ኤርትራ በኢትዮጵያ ላይ በከፈተችው ወረራ ሳቢያ ሳይካሄድ መቅረቱ ይታወሳል። የሱዳን መንግሥትና ተቃዋሚ ኃይሉ የልዑካን ቡድኖቻቸውን በዚህ ሳምንት መጨረሻ ወይም በተከታዩ ሳምንት መጀመሪያ ላይ እንደሚልኩ ይጠበቃል።</p>

<p>ይህ በእንዲህ እንዳለ ባለፈው ማክሰኞ ሌሊት የኤርትራ ሠራዊት ከተቃዋሚ ኃይሎች ጋር በማበር በታንክና በመድፍ በመደገፍ የከፈተችብንን ጦርነት መክተን መልሰናል ሲሉ የሱዳን መንግሥት ቃል አቀባይ አብዱል ራህማን አል ካቲም ገለፁ።</p>

<p>አል ካቲም በመግለጫቸው ጦርነቱ ለሦስት ሰዓታት መቆየቱን ከመናገራቸው ሌላ በመንግሥታቸውም ሆነ በኤርትራና በሽምቆቹ ጥምር ኃይል ላይ ስለደረሰው ጉዳት ያሉት የለም። የኤርትራ መንግሥት ግን ከሱዳን አማፅያን ጋር አላበርኩም ስትል ራሷን "ከደሙ ንፁህ" ለማሰኘት ሞክራለች።</p>

<p>በተያያዘ ዜናም ከኢትዮጵያ ጋር ግጭት ከጀመሩ በኋላ በከፍተኛ ደረጃ የውጭ አገር ጉብኝቶችን በማድረግ ለአገራቸው ድጋፍ በማሰባሰብ ላይ የሚገኙት የኤርትራው መሪ አቶ ኢሣያስ አፈወርቂ ሰሞኑን በግብፅና በሊቢያ ጉብኝት አድርገው ከተመለሱ በኋላ አንድ ከፍተኛ የልዑካን ቡድን ወደ ትሪፓሊ፣ የላኩ መሆናቸውን ፓና (የመላው አፍሪካ የዜና አገልግሎት) ከሴኔጋል ዋና ከተማ ከዳካር ካስተላለፈው ዘገባ ለመረዳት ተችሏል።</p>

<p>ይኸው በኤርትራ የንግድና ኢንዱስትሪ ሚኒስትር በአሊ ሰይድ አብደላ የሚመራው ከፍተኛ የሚኒስትሮች ቡድን ባለፈው ረቡዕ ከአሥመራ ወደ ትሪፓሊ መሄዱን ያስታወቀው የዜና ምንጭ ጨምሮ እንዳብራራው ቡድኑ ባለፈው ሰሞን ትሪፓሊ የከረሙት ፕሬዚዳንት ኢሣያስ አፈወርቂ ከሙዓመር ጋዳፊ ጋር የደረሱባቸውን ስምምነቶች ቴክኒካዊ ሁኔታዎች የማሟላት ተልዕኮ እንዳለው ገልጿል። እንደ ኦፊሲዬላዊው መግለጫ ከሆነ ሊቢያና ኤርትራ በኢኮኖሚና በባህል ጉዳዮች ላይ ከጋራ ስምምነት ደርሰዋል።</p>

<p>የአሁኑ የኢሳያስ አጣዳፊ የሊቢያ ጉብኝት ዓላማ ኤርትራ አሁን ካለችበት ውጥረት አኳያ የኢኮኖሚና የባህል ከመሆን ይልቅ ፖለቲካዊና ወታደራዊ ዓላማ አለው ቢባል ታአማኒነት ይኖረዋል የሚሉ ታዛቢዎች ጥቂቶች አይደሉም። እነዚሁ ወገኖች ለመላምታቸው ትክክለኝነት መጠቆሚያ የሊቢያው መሪ በሚያዝያ ወር መጨረሻ ኤርትራን ከጐበኙ በኋላ ኤርትራ የኢትዮጵያን ድንበር ጥላ መግባቷንና ጋዳፊም ለየት ያለ የሽምግልና ሃሳብ መሰንዘራቸውን ያስታውሷል።</p>

<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 25 ቀን 1990</a></p>


</body>
</html>
