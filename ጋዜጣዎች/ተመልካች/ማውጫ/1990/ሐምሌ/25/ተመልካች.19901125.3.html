<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአገራችን ደን ሕልውና አደጋ ላይ ወደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">በኢትዮ-ኤርትራ ግጭት መዘዝ </span></h1>
<h2>የአገራችን ደን ሕልውና አደጋ ላይ ወደቀ</h2>
<h3>የቡታ ጋዝ ሲሊንደሮች ፋይዳ ምን ሊሆን ነው?</h3>


<p>ቀድሞ በአሰቡ የነዳጅ ማጣሪያ ይሞሉ የነበሩት የቡታ ጋዝ ጋኖች በጦርነቱ ሳቢያ ባዶአቸውን ተገትረው ለመቆም መገደዳቸውን የሕዝብ አስታያየት ያሰባሰበው የተመልካች ሪፖርተር ገልጿል።</p>

<p>አሁን ሦስተኛውን ወር ጨርሶ ወደ አራተኛው እየተሸጋገረ ያለው የኢትዮጵያና የኤርትራ ግጭት ከመጀመሩ በፊት ኢትዮጵያ የቡታ ጋዝ ነዳጅ ፍጆታዋን ታገኝ የነበረችው ከኤርትራው የነዳጅ ማጣሪያ ነበር። ነገር ግን በኢትዮጵያ በኩል ምንም ዓይነት ቅድመ ዝግጅት ሳይደረግ ጦርነቱ በመከሰቱ ኢትዮጵያ እንደሌሎቹ ግንኙነቶች ሁሉ በነዳጅ አቅርቦትና ግዢ ረገድ የነበራትን ግንኙነት ለማቋረጥ ተገድዳለች።</p>

<p>ይኸው ሁኔታ በኢትዮጵያ ውስጥ የሚገኙት በብዙ መቶ ሺህዎች የሚቆጠሩ የቡታ ጋዝ ሲሊንደሮች (ጋኖች) ይዞታቸውን ከጨረሱ በኋላ እንደገና ለመሞላት ባለመቻላቸው ዕጣ ፋንታቸው ቤት ማጣበብ ብቻ ሆኖአል። በኢትዮጵያ ውስጥ ቡታ ጋዝ በማከፋፈል ሥራ ላይ ከተሰማሩት መካከል የሼል፣ የአጂፕ እና የሞቢል የነዳጅ ድርጅቶች ቢገኙም ለኅብረተሰቡ በሽያጭ ላከፋፈሉዋቸው የቡታ ጋዝ ሲሊንደሮች ምንም ዓይነት የተጠያቂነት ስሜት አላደረባቸውም።</p>

<p>በመሆኑም በኢትዮጵያ የነዳጅ ድርጅት የበላይ ተቆጣጣሪነት ዳግመኛ መሞላቱ ምንም ማስተማመኛ የሌላቸውና ከብር 216.00 (ሁለት መቶ አሥራ ስድስት) እስከ ብር 301.00 (ሦስት መቶ አንድ ብር) የሚያወጡ የጋዝ ሲሊንደሮችን ከነሬጉሌተሩ አስመጥተው በመከፋፈል ላይ ይገኛሉ።</p>

<p>የነዳጅ ድርጅቶቹ ቀድሞ ስሊንደሮቹን ሲያከፋፍሉ ለሕዝቡ ያላቸው የተጠያቂነት ደረጃ ምን ያህል እንደሆነ በግልፅ የተደነገገ ባይሆንም የሞራልም ሆነ ሕጋዊ ግዴታ ሊኖርባቸውና ያከፋፈሉዋቸው ሲሊንደሮች ሲያልቁ ዳግም ሊሞሉባቸው የሚችሉባቸውን አማራጮች ሁሉ አስቀድመው ማዘጋጀት አሊያም አጥንተው መቀመጥ ይገባቸው ነበር ሲሉ አስተያየት የሰጡ የቡታ ጋዝ ተጠቃሚዎች ቅሬታቸውን ገልፀዋል።</p>

<p>ቡታ ጋዝን በአሰብ በኩል ማግኘት ካልቻሉ ሌሎች አማራጮችን በመጠቆም የአገልግሎት ዋጋ በመጨመር እንኳ ቢሆን ለሕብረተሰቡ ማቅረብ ሲገባቸው አዳዲስ ጋኖችን ማስገባታቸው ተገቢ አይደለም የሚሉም አልጠፉም። አሁንም ይህን የሕዝብ ሮሮ በመመልከት ለጉዳቱ ትኩረት ሰጥቶ እርምጃ መውሰድ ያስፈልጋል። ይህ ካልሆነ ግን እየተመናመነ ያለው የኢትዮጵያ ደን ሕልውናው በአጭር ጊዜ ውስጥ ሊከስም እንደሚችል ስጋት ያላቸው መሆኑን የገለጡልንም አሉ። ለምሳሌ በአዲስ አበባ ከተማ ታላላቅና ብዙ ተመጋቢዎችን የሚያስተናግዱ ምግብ ቤቶች ቀድሞ በቀን ከ2 እና ከ3 ሲሊንደር ጋዝ በላይ አይጠቀሙም ነበር። ቡታ ጋዝ ከጠፋ በኋላ ግን በቀን ከ5 ኩንታል በላይ ከሰልና ከ2 ሜትር ኩብ በላይ እንጨት ለመጠቀም መገደዳቸውን ሪፖርተራችን ለመገንዘብ ችሏል።</p>

<p>ሁኔታው አሳሳቢ ቢሆንም አሁን ትልቁን ትኩረት የሳበው ለጦርነቱ የሚደረገው መሰናዶ ነው። "ወረራውን እየተከላከልን ልማታችንን እናቀላጥፋለን" የሚለው መፈክር መፈክር ብቻ ሆኖ እንዳይቀር ትኩረታችንን ልንነፍገው አይገባም።</p>

<p>በሌላ በኩል ደግሞ አስተያየት የሰጡን ሰዎች ወደፊት የቡታ ጋዝ ማስሞላት የሚቻለው ከዓመታት በኋላ ሥራው ሊጠናቀቅ ከሚችለው ኢራን ለጂቡቲ የምትገነባው የነዳጅ ውጤቶችና ኬሚካል ማጣሪያ ፕሮጀክት ነው በማለት የሩቅ ተስፋቸውን ገልፀውልናል። አያይዘውም የዓለም የነዳጅ ዋጋ እጅግ አሽቆልቁሎ በሚገኝበት በአሁኑ ወቅት በነዳጅ ዋጋ ላይ ምንም ለውጥ አለመደረጉን፣ ቀደም ሲል ለቤንዚን ተደርጐ የነበረው የዋጋ ማስተካከያም ቢሆን ቡታ ጋዙን አለመጨመሩን አመልክተዋል።</p>

<p>እንደዚሁም የቡታ ጋዝ ዋጋ ሲተመን የትራንስፖርትን ወጪ የሚያጠቃልል መሆኑ ሲታወቅ ቀድሞ አከፋፋዮቹ ስልክ ተጠቃሚው ደንበኛ ቤት ድረስ ቡታ ጋዝ ሲያድሉ የቆዩ ሲሆን ይህ አገልግሎት ከተቋረጠ ከብዙ ዓመታት በኋላም የቡታ ጋዝ አከፋፋዮች፣ የትራንስፖርት ወጪ እያሉ ከሕዝቡ ላይ አለአግባብ ገንዘብ ሲሰበስቡ መኖራቸው የኢትዮጵያ የነዳጅ ድርጅትም እምብዛም አለማሳሰቡ የገረማቸው መሆናቸውን የጠቆሙም አያሌ ናቸው።</p>

<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 25 ቀን 1990</a></p>


</body>
</html>
