<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አስቀድሞ መምታት እርምጃውን ለወሰደው ወገን ከፍተኛ ጥቅም ይሰጣል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">"አስቀድሞ መምታት እርምጃውን ለወሰደው ወገን ከፍተኛ ጥቅም ይሰጣል"</h2>
<p class="align-right">ሶዌታን</p>


<p>በአፍሪካ ኒውስ ኦን ላይን በኩል የሚሰራጭ ዘ ሶዌታን የተባለ የደቡብ አፍሪካ ዜና አስተላላፊ መለስና ኢሣይያስ ከረጅም የጦርነት ዘመን በቅርቡ የወጡ መሆናቸውን አስታውሶ ለእነዚህ ሰዎች ጦርነት የፖለቲካ መዋቅርና ባሕላቸው ነው ሲል ገለጠ።</p>

<p>ዜና አስተላላፊው "ግጭት" የጠብን መንስዔ ሲያሳይ በሚል በዘገበው በዚህ ዜና ቀድሞ ወዳጅ የነበሩት መለስ ዜናዊና ኢሣይያስ አፈወርቂ የአዲሲቱ አፍሪካ አዳዲስ መሪዎች ተብየዎች እንደመኖራያቸው ለገጠማቸው የድንበር አለመግባባት ሰላማዊ መፍትሄ በፈለጉለት ነበር። ይሁን እንጂ የአፍሪካ መንግሥታት የድንበር አለመግባባት ችግር ሲያጋጥማቸው በድርጅታቸው በኩል ለመፍታት ጥረት የሚያደርጉ ቢሆንም አዲሶቹ የአፍሪካ መሪዎች ይህን ዓይነቱን የቆየ የዲፕሎማቲካዊ ሂደትና በአፍሪካ አንድነት ቻርተር የተጠቀሰውን የመንግሥት ሉዐላዊነትን፣ እንዲሁም በሌላው የውስጥ ጉዳይ አለመግባትን የሚጠይቀውን አንቀጽ ግድም የሚሰጡት ካለመምሰሉ በላይ ኢሣይያስ አፈወርቄ በግልጹ የነቀፉት ጉዳይ ነው ሲል ዘግቧል።</p>

<p>ፕሪቶሪያ ውስጥ አንድ የኤርትራ ባለሥልጣን የጦርነቱ መንስዔ ኢትዮጵያ አካባቢዋ የሚገኙትን እስላማዊ አገሮችን ወርራ ግዛቷን ለማስፋፋት ካላት ፍላጐት የመነጨ ነው በማለት ቢከራከሩም የኢትዮጵያ መንግሥት የጠቡ አካባቢ ከጥንትም ጀምሮ የኢትዮጵያ ግዛት ነው ሲል ይሟገታል። በዚህ ጉዳይ የመለስ ራስ ምታት የሆነባቸው የመጀመሪያው ምርጫ በኤርትራውያን ጣት ላይ ማረፉና በዚህም የተነሣ የኢትዮጵያ አካል የሆነ ሰፊ መሬት በኤርትራውያን እጅ መውደቁ ነው ሲል ዘ ሶዌታን ዘገባውን ያጠናክራል። የዜና ማሰራጫው ሃተታውን በመቀጠል ይህ አስቀድሞ የመምታት ሁኔታ ሊናቅ የማይገባውን እርምጃውንም ለወሰደው ወገን ከፍተኛ ጥቅም የሚሰጥ መሆኑን በመግለጽ ኤርትራ በግንቦት ወር የያዘችውን የኢትዮጵያ መሬትን ለመልቀቅ ፈቃደኛ ያልሆነችው ይህን ጥቅም አስቀድማ ስላገኘች ነው ይላል ሪፖርቱ። ግጭቱ ለጊዜው የቆመ ቢመስልም ማገርሸቱ አይቀሬ ነው የሚለው ይኸው ዘገባ ኃይል መጠቀምን በሰላም የመለወጥ አስተሣሰብና የቅን ልቡና ልምድ ከሌላቸው ሰዎች ችግርን በሰላም የመፍታት የጐላ ተስፋ ለመኖሩ ያጠራጥራል ብሏል።</p>

<p>የተከለለ የድንበር ስምምነት በሌለበት ሁኔታ የአፍሪካ አንድነት ድርጅት የቀድሞ ቅኝ ገዢዎች ድንበርን መሰረት በማድረግ አግባብ ባላቸው የቴክኒክ አዋቂዎች ድንበሮችን በማስከለል ችግሩን መፍታት የሚጠበቅበት ቢሆንም ቀደም ሲል ከተከሰቱ ሁኔታዎች እንደሚታየው የአፍሪካ አንድነት ድርጅት በዚህ በኩል ያለው ድክመት ተረጋግጧል ያለው ዘገባ ለአባባሉ በሊቢያና በቻድ መካከል ተከስቶ የነበረውን የድንበር ግጭት በሰላም ለመፍታት አለመቻሉን በምሣሌነት ገልጧል።</p>

<p>ይህ በእንዲህ እያለ ሐምሌ 20 ቀን 1990 ዓ.ም የወጣው የኤርትራ ዜና ምንጭ ኢትዮጵያ አያሌ ኦሮሞዎችና (ኦነግ) የአፈታህድ አባላት የሆኑ ሶማሌዎችን በእስር ቤት እያጐረች ነው ሲል ከሷል። መግለጫው የኢትዮጵያ መንግሥት የሁለቱ ድርጅቶች አባላት ከኤርትራ ጐን በማበር ቆመዋል በሚል ሰበብ ሕዝብን በማነሳሳት ሰላማዊ ሰልፍ እንዲደረግባቸው እያደረገ መሆኑን ገልጦ በኤርትራ በኩል ማንኛውም ኢትዮጵያዊ የሆነ የኤርትራ ነዋሪ ካለምንም ችግር ወደ አገሩ የመመለስ ነፃነት የተሰጠው መሆኑን አመልክቷል።</p>

<p>በሌላ በኩል በማስታወቂያ ሚኒስቴር ቴሊቪዥን መምሪያ በተዘጋጀ የፓናል ውይይት ኢህአዴጋውያን ከመቼውም ጊዜ ይልቅ ኢትዮጵያዊነትን ሲያሞካሹ ተደምጠዋል። እነዚህ ኢትዮጵያንና ኢትዮጵያዊነትን በመካድ የኤርትራን መገንጠል በማመቻቸትና "የብሔር ብሔረሰቦች እራስን በራስ ማስተዳደር እስከመገንጠል" በሚል የኮሚኒስት መርሆ በመመራት የአገሪቱን ሉዐላዊነት የአቃልሉ የነበሩ ግለሰቦች በስፋት የተካፈሉበት የፓናል ውይይት የኤርትራ ወረራ ሕዝቡን አንድ ማድረጉን የአመነበት ከመሆኑም በላይ የወያኔ መራሹ የኢሕአዴግ መንግሥት የኢትዮጵያ ሕዝብ ጥቅም አሳልፎ ለባዕዳን ኤርትራውያን አሳልፎ ይሰጥ እንደነበር በአብዛኛው ተናጋሪዎች ተወስቷል። ይሁን እንጂ ይህ አባባል እንደ ስህተት እንዳልተቆጠረ ተንፀባርቋል። ይልቁንም አንድ ተናጋሪ በወቅቱ ይህ ሁኔታ መፈፀሙ ትክክል ነበር ሲል መከራከሩ ተደምጧል። የኢትዮጵያ ሰንደቅ አላማ "ጨርቅ" በተባለችበት ጐራ በፓናሉ ተሳታፊዎች ስትደነቅና ታሪኳ ሲወሳ መደመጡም አብዛኛውን አዳማጭ አስገርሟል።</p>

<p>በተመሳሳይ ሁኔታ የአማራጭ ኃይሎች ም/ቤት በአዘጋጀው የወቅቱ ሁኔታ የፓናል ውይይት ተሳታፊ የሆኑት ተናጋሪ ፕሮፌሰር መስፍን ወልደማርያም ኤርትራውያን ከኢትዮጵያ ሥርዓት በሌለው መንገድ ተባረዋል ሲሉ ወያኔ መራሹን የኢህአዴግ መንግሥት አውግዘዋል። ፕሮፌሰሩ የትግራይ ሕዝብ ተናዷል በኤርትራ መገንጠልና ስሙም ከዚህ ታሪክ ጋር በመያያዝ የኢትዮጵያዊነት ክብሩና ታሪኩ ስለ ጐደፈበት ተናዷል። የወያኔ አመራር ከሌላው የኢትዮጵያ ሕዝብ ጋር ስላቃቃረው ተናዷል። የሻዕቢያ ሥልጣን በኢትዮጵያ ውስጥ ለ7 ዓመት በመንሰራፋቱ ተናዷል ሲሉ በአፅንኦት ተናግረዋል።</p>

<p>ፕሮፌሰር መስፍን ኢትዮጵያውያን ኤርትራውያን በየስብሰባው ቦታ እና በየመስሪያ ቤቱ እየተዋከቡ ነው ልባቸው እየቆሰለ ነው ሕግና ሥርዓት በሌለው መልኩ ቤተሰብ ከቤተሰብ እየተለየ ነው በማለት ሲከሱ የኢህአዴግ የፀጥታ ባለሥልጣን ኮሎኔል ዓለምሰገድ በበኩላቸው በኢትዮጵያ ቴሌቪዥን በቀረበው ፓናል ውይይት ላይ ተካፍለው በሰጡት አስተያየት በኤርትራ ሪፈረንደም በመካፈል ኤርትራውያንነታቸውን ያላረጋገጡ ኤርትራውያን እንደ ኢትዮጵያዊ ተቆጥረው በዜግነት እንደሚኖሩ አረጋግጠዋል። ሌሎች ከሥርዓት ውጭ አልሆኑም የተባሉ ኤርትራውያንም እንደማንኛውም የውጭ አገር ዜጋ በኢትዮጵያ የኢሚግሬሽን ሕግ መሰረትና በዓለም ዓቀፍ ግንኙነት ደንብ መሰረት ሊኖሩ እንደሚችሉ ኮሎኔሉ አስረድተዋል። የኤርትራውያን ዜግነት ጉዳይ እስከ ዛሬ ድረስ በዓለም አቀፍ የሕዝቦች ግንኙነት ደንብ መሰረት አለመደንገጉ ስህተት መሆኑና አለመሆኑ በዚህ ውይይት ላይ የተነሣ ጉዳይ አልነበረም።</p>

<p>እነ ፕሮፌሰር መስፍን በተገኙበት የፓናል ውይይት ላይ በተነሳ የሕዝብ ጥያቄ ኤርትራውያን በዛ የሚኖሩትን ኢትዮጵያውያን ላይ ግፍ እየሰሩ ሲያባርሯቸው ኢትዮጵያ ውስጥ ይኖሩ የነበሩ ኤርትራውያን ደረሰባቸው የተባለው ጉዳት እጅግ አነስተኛ መሆኑ ተገልጦ ለቀረበላቸው ጥያቄ ፕሮፌሰሩ በአቋማቸው ፀንተው ወያኔ/ኢህአዴግ በኢትዮጵያ ሕዝብ ስም የሻዕቢያን ጥፋት መድገም አይገባውም በማለት ተከራርከዋል። ሌላው ተወያይ ያዕቆብ አርሣኖ ባለፉት ሰባት ዓመታት ኢትዮጵያ የመከላከያ ኃይሏን ስታፈርስ በአንፃሩ ኤርትራ ስትገነባ መሰንበቷን ገልጠው በዚህ አጋጣሚ ኤርትራውያን ኃይላቸውን ለማሳየት የፈለጉ ይመስላሉ ብለዋል። በዚህ ረገድ ጦርነቱ ከተቀሰቀሰ በኋላ በኢትዮጵያ በኩል ዝግጁነት ማነሱ በግልፅ ታይቷልና ውስጣችን ሊጠነክር ይገባዋል ሲሉ አሳስበዋል።</p>

<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 25 ቀን 1990</a></p>


</body>
</html>
