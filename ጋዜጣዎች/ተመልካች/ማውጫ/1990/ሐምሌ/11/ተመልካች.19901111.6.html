<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ከአሜሪካ በተገኘ እርዳታ ማይጨሃን እያስተዳደረች ነው።</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኤርትራ ከአሜሪካ በተገኘ እርዳታ ማይጨሃን እያስተዳደረች ነው።</h1>


<p>ሰነዓፌ ከተባለችው የኤርትራ ድንበር ግዛት 15 ኪ.ሜ በስተደቡብ የምትገኘው ማይጨሃ ከግንቦት ወር 1990 ጀምሮ በኤርትራ ወራሪ ኃይሎች ሥር እንደዋለችና በወረራው ምክንያት ከንግድና ከምርት ተግራባቸው በመፈናቀላቸው የረሃብ ሰለባ ለሆኑት ለቀበሌው ነዋሪዎች የሻዕቢያ መንግሥት ከአሜሪካ ያገኘውን ዕርዳታ እያከፋፈለ አካባቢውን በማስተዳደር ላይ መሆኑን በቦታው ተገኝቶ ነዋሪዎቹን ያነጋገረው የሬውተር ቃል አቀባይ አሌክሳንደር ላስት አረጋገጠ።</p>

<p>ይኸው ቃል አቀባይ ኢትዮጵያ በጣልያን አገዛዝ ሥር ከዋለችበት ከ1928 ዓ.ም በኋላ ማይጨሃ ከኢትዮጵያ በስተቀር በማንም ተዳድራ እንደማታውቅ አዛውንት የማይጨሃ ነዋሪዎች አስረድተውኛል ሲል መዘገቡ ታውቋል። ቃል አቀባዩ እንዳለው እኛ ኢትዮጵያውያኖች ነን። ይሁን እንጂ ባለፈው ግንቦት በደቡብ ግንባር በተቀሰቀሰው ጦርነት ሻዕቢያዎች አካባቢያችንን በቁጥጥራቸው ሥር አውለውታል ሲሉ የመንደሩ ሰዎች መግለፃቸውን አስታውቋል። በተጨማሪም ማይጨሃ በሻዕቢያ ወታደሮች ስትወረር አራት መቶ ያህል የሆኑት የአካባቢው ነዋሪዎች ራሳቸውን ለመከላከል ምንም አቅም እንዳልነበራቸውና ከአምስት ታጣቂዎች ሶስቱ መሳሪያቸውን ለወራሪው ኃይል ሲያስረክቡ ቀሪዎቹ ሁለቱ ግን መሰወራቸውን የሮይተሩ አሌክሳንደር ላስት ዘግቧል።</p>

<p>ወራሪዎቹ ከማይጨሃ የ3 ሰዓት መንገድ ርቃ ከምትገኘው አለቲና ወደ ምትባለው የኢትዮጵያ መንደር ሲደርሱ ግን የተሻለ መቋቋም ደርሶባቸው እንደነበር መረዳቱን ገልጦ እንደ አውሮፓ አቆጣጠር ጁን 3 ቀን ዛላ አምበሳን ለመያዝ የተንቀሳቀሰው ኃይልም ከፍተኛ ግጥሚያ እንደነበረበት ቃል አቀባዩ አረጋግጧል።</p>

<p>ሪፖርቱ የማይጨሃ መንደር ነዋሪዎች ከኤርትራ ግዛት ከሰነዓፌ ጋር የጠበቀ የንግድ ግንኙነት እንዳላቸው ገልጦ የኤርትራው ናቅፋ የንግዱ ልውውጥ ላይ አሉታዊ ተፅዕኖ ማሳደሩን አስታውቋል። ጦርነቱ እንደተጀመረ ወደ ሰነዓፌ መሄድ በመከልከሉ የገበያ ችግር ነዋሪዎቹ ላይ መድረሱን ይኸው ሪፖርተር አስታውቆ ነዋሪዎቹ ሰላምን ከመቼውም በላይ እየናፈቁ መሆናቸውንና ድንበሩም ተከልሎ ሰላም እንዲሰፍን ፍላጐታቸው መሆኑን ቃል አቀባዩ ጠቅሷል።</p>

<p>የማይጨሃ ነዋሪዎች ትምህርትና ምግብ የሚያገኙት ከሚስዮኖች ዕርዳታ እንደነበር ይኸው ቃል አቀባይ አውስቶ ሆኖም በወረራው ምክንያት ሚስዮኖቹ በመልቀቃቸው የኤርትራው ሰነዓፌ አስተዳደር እርዳታውን ለማቅረብ በመገደዱ በራስ መተማመን የሚል ፖሊሲ ያካሄድ የነበረው የኤርትራ መንግስት ከአሜሪካን እርዳታ ለመጠየቅ በቅቷል።</p>

<p>በዚህ መሠረት ወደ 26,00 ሰዎች እርዳታ የተሰጣቸው መሆኑ ሲገለፅ የዕርዳታው ምንጭም ዩናይትድ ስቴትስ መሆኗ ታውቋል። ስለ ሁኔታው የፕሬዚዳንት ኢሳይያስ አፈወርቂ አማካሪ የማነ ገብረአብ ሲያስረዱም የሚያስፈልገን የዕርዳታ መጠን ካለን አቅም በላይ ነው እስከሁን ያገኘነው ዕርዳታ ከአሜሪካኖች የተሰጠ ሲሆን 25,00 ዶላር ብቻ ናቸው ብለዋል።</p>

<p>አንድም ብር ሆነ ሃያ አምስት ሺ ዶላር ዩናይትድ ስቴትስ ዕርዳታውን በኤርትራ መንግሥት በኩል መስጠቷ ወረራውን እንደ መደገፍ ያስቆጥርባታል ሲሉ የፖለቲካ ታዛቢዎች ይናገራሉ።</p>

<p>በአሁኑ ጊዜ በአካባቢው ይፋ ያልሆነ ተኩስ አቁም ቢኖርም በማንኛውም ጊዜ ጦርነት ሊፈነዳ እንደሚችል ይፈራል። እ.ኤ.አ. ከጁን 11 ቀን 1998 ጀምሮ ጦርነት አልነበረም። ባለፈው ዓርብ ዛላ አምባስ ፀጥ ብሎ ቢውልም አንድ ምስክር እንዳስረዳው ባድመ አካባቢ አልፎ አልፎ የከባድ መሳሪያ ድምፅ መሰማቱ ተረጋግጧል ሲል የሮይተሩ ቃል አቀባይ ሪፖርቱን ያጠቃልላል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 11 ቀን 1990</a></p>

</body>
</html>
