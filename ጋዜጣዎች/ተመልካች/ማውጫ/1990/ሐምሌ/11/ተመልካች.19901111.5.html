<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን ኢሕአዴግ አኝኮ ተፋን ሲሉ ለክሊንተን አቤቱታ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኤርትራውያን ኢሕአዴግ አኝኮ ተፋን ሲሉ ለክሊንተን አቤቱታ አቀረቡ</h1>

<p class="align-right">ሪፖርታዥ</p>


<p>አቤቱታው የቀረበበት ደብዳቤ ለፕሬዚዳንት ክሊንተን የተላከው እንደ አውሮፓ አቆጣጠር ጁን 29 ቀን 1998 ዓ.ም። ይኸው ደብዳቤ በመግቢያው ላይ ቶም ካምቤል የተባሉ የዩናይትድ ስቴትስ የፓርላማ አባል በኢትዮጵያና በኤርትሪያ መካከል የተፈጠረውን ግጭት አስመልክተው የአቀረቡትን የውሳኔ ሃሳብ አንስቶ፣ ፕሬዚዳንት ክሊንተን የአቋቋሙት ቡድን በጉዳዩ ላይ የአደረገውን ጥረት ያሞካሻል። ቀጥሎም የተባበሩት መንግሥታት ስለኢትዮጵያና ኤርትራ በአንድ ድምፅ የሰጠውን ውሣኔ ቁጥር 1177 ያነሣና የአየር ድብደባ ለማቆም ሁለቱም ወገኖች መስማማታቸውን ማድነቁን ይገልፃል። ሆኖም ይኸው ውሣኔ በአፍሪካ አንድነት ድርጅት በኩል በተቋቋመው ኮሚቴ በኩል የቀረበውን ሃሣብ መደገፉንና ይህም ሃሳብ ተግባራዊ እስኪሆን ጥረቱ እንዲቀጥል ማሳሰቡን የኤርትራውያኑ ደብዳቤ ይዘለዋል። ይልቁንም የደብዳቤው ፀሐፊዎች የኢትዮጵያ መንግሥት ኤርትራውያንን ከኢትዮጵያ እንዲወጡ የሰጠው ትዕዛዝ እንዳሣሰባቸው አበክሮ ይገልፃል።</p>

<p>ደብዳቤው ፅሑፉን በመቀጠል ከኢትዮጵያ የተባረሩት ኤርትራውያን አብዛኛዎቹ ሁለተኛ ደረጃ የኢትዮጵያ ዜጐች እንደሆኑ ገልጾ እነዚሁ ኤርትራውያን በኢትዮጵያ በተደረገው የእንደራሤዎች ምርጫ እንዲካፈሉ ታዘው ለኢሕአዴግ መመረጥ የተረባረቡና ድምፃቸውንም የሰጡ መሆናቸውን ያጋልጣል። በኢትዮጵያ የእንደራሴዎች ምርጫ ምንጫቸው ኤርትራ የሆኑት እነዚህ ዜጐች ለመምረጥ እንዲመዘገቡ ተጠይቀው አሁን ሥልጣን ላይ ላለው የኢሕአዴግ ፓርቲ ድምፃቸውን በነፃነት ሰጥተዋል።</p>

<p>በመጨረሻም ይህ አስደናቂ ደብዳቤ "እኛ በአገር ውስጥና በውጭ አገር የምንኖር ኤርትራውያንና ኢትዮጵያውያን በንፁሐን ዜጐች ላይ ሥቃይ ከመድረሱ በፊት የሁለቱ መንግሥታት መሪዎች በዓለም አቀፍ ተቆጣጣሪዎች አማካኝነት የፊት ለፊት ውይይት እንዲያካሂዱ ግፊት እናደርጋለኑ ሲል በእኛም በኢትዮጵያውያን ስም ጭምር ፕሬዚዳንት ክሊንተንን ተማፅኗል። ደብዳቤው የሥራ አመራር ኮሚቴው በሚል ፊርማ ይደመደማል።</p>

<p>በሌላ በኩል ላራ ሣንቶሮ የተባለ የክሪስቲያን ሳይንስ ሞኒተር ጋዜጠኛ ጐረቤታሞች ሲዋጉ ዕዳው ለሲቪሉ ነው በሚል ርዕስ ከአሥመራ ባሰፈረው ልዩ ሪፖርት (ለክርሲቲያን ሳይንስ ሞኒተር) በኢትዮጵያ መንግሥት እየተባረሩ ስለሚወጡት ኤርትራውያን እየተቆረቆረና እያጋነነ ፅፏል። ሣንቶሮ በዚህ ጽሑፉ ከኢትዮጵያ ከተባረሩት 1100 ኤርትራውያን መካከል አብዛኛዎቹ ንብረታቸውን ተዘርፈው ታስረውና ተደብድበው ባዶ ኪሣቸውን መውጣታቸውን ገልጦ አሁንም ቢሆን በሺዎች የሚቆጠሩ ኤርትራውያን በኢትዮጵያ ጦር ካምፖች ታስረው እንደሚገኙና በቀደም የተባበሩትም ኤርትራውያን በኢትዮጵያ ውስጥ የሚገኘውን ንብረታቸውን በአንድ ወር ውስጥ ሸጠው እንዲወጡ ታዘው እንደነበር ዘግቧል። ይህ የላራ ሣንቶሮ ሪፖርት በመቀጠል የተባበሩት መንግሥታት የሰብዓዊ መብት ጥበቃ ኮሚሽነር ሜሪ ሮቤንሰን ኢትዮጵያ ኤርትራውያንን ከአገሯ ማስወገዷን እንድታቆም መጠየቃቸውን አውስቶ በኢትዮጵያ ውስጥ ከ500,00 በላይ ኤርትራውያን እንደሚኖሩና በኢትዮጵያ መንግሥት ውስጥ በከፍተኛ ኃላፊነት ይሰሩ የነበሩ ብዙ እንደነበሩና ሌሎችም በግል ንግድ ላይ ተሰማርተው ይተዳደሩ እንደነበር አረጋግጧል።</p>

<p>ሣንቶሮ በመጨረሻም የኢትዮጵያ የውጭ ጉዳይ ሚንስቴር ከ600 በላይ የሚሆኑ ኢትዮጵያውያን አሥመራ ውስጥ በእየሥር ቤቱ ታጉረው ሥቃያቸውን እንደሚያዩና ለሞትም የተዳረጉ ዜጐች መኖራቸውን ማስታወቃቸውን ገልጦ ይሁን እንጂ የዲፕሎማቲክ ምንጮች እንደሚያስረዱት ይህ ቁጥር ኢትዮጵያ ውስጥ ነዋሪ ከሆኑት ኤርትራውያን ጋር ሲወዳደር እጅግ ኢምንት መሆኑን አስረድቷል። ሣንቶሮ ይህን ሪፖርት ለክሪስቲያን ሣይንስ ሞኒተር ከአሥመራ ሲያስተላልፍ በኤርትራ እሥር ቤቶች በመሰቃየት ላይ አሉ የተባሉትን ኢትዮጵያውያን ሁኔታ እራሱ ተመልክቶ እውነቱን ለሕዝብ ለማሳወቅ ምን ጥረት እንዳደረገ በፅሑፉ አይገልጥም።</p>

<p>በሌላ በኩል ሰኔ 30 ቀን 1990 ዓ.ም በኢትዮጵያ ቴሌቪዥን በቀረበው የጠቅላይ ሚኒስቴር መለስ ዜናዊ የፓርላማ ንግግር ላይ በአንድ አባል የተነሳው የኢትዮጵያ ዲፕሎማቶች ድክመት በአብዛኛው የፖለቲካ ተንታኞችና ታዛቢዎች እውነት አለው ይባላል። እነዚህ የፖለቲካ ተንታኞችና ታዛቢዎች ለአባባላቸው መሠረት የሚያደርጉት የኤርትራ ዲፕሎማቶች የዜና ተንታኞችና ሌሎች ምሁራን የተገዙ አፍቃሬ ኤርትራ ፈረንጆችም ጭምር እያደረጉ ያሉትን የፖለቲካ ርብርቦሽ ነው።</p>

<p>የኤርትራ መንግሥት በባድመ እና በሽራሮ ድንበር አስቀድሞ ወታደራዊ ወረራ ካደረገ በኋላ በዲፕሎማሲያዊ መስኩ ከፍተኛ እርብርቦሽ እያደረገ መሆኑን እነዚህ ታዛቢዎች በአንክሮ ይገልፃሉ። የኢትዮጵያ ጠቅላይ ሚኒስቴር መለስ ዜናዊ የውጭ ጉዳይ ሚኒስቴር መ/ቤታቸው በተባበሩት መንግሥታት የፀጥታው ምክር ቤት፣ በአፍሪካ አንድነት ድርጅት፣ በአውሮፓ ሕብረት ፓርላማ፣ ወዘተ ከፍተኛ ድጋፍ በማግኘት ኃላፊነቱን ተወጥቷል ይበሉ እንጂ ኤርትራውያን በሚያካሂዱት ውንጀላ ኢትዮጵያ በብዙ ምዕራባውያን ዲፕሎማቶች ዘንድ በሰብአዊ መብት ረገጣ እየተጠየቀች ከመሆኗም በላይ ለጦርነቱ መነሻ የሆኑት የባድመና የሽራሮ ጠረፍ መስተዳድሮች ባለቤትነት ጉዳይ ጥርጣሬ ላይ የወደቀ መሆኑን ይሰጋሉ።</p>

<p>የኤርትራ መንግሥት እንደ አውሮፓ አቆጣጠር ጁን 19 ቀን 1998 ዓ.ም የኢትዮ-ኤርትራን የድንበር ግጭት መነሻ በራሱ ቀለም ቀብቶ ባወጣው መግለጫ ኢትዮጵያን ጥፋተኛ ለማድረግ ያላደረገው ጥረት እንደሌለ ታዛቢዎቹ ገልጠው እንደ አውሮፓ አቆጣጠር ሜይ 13 ቀን 1998 ዓ.ም የኢትዮጵያ ፓርላማ በኤርትራ ላይ ጦርነት እንደአወጀ ለማስቆጠር የሚያደርጉት ጥረት አደገኛ አዝማሚያ መሆኑን ይናገራሉ። የኤርትራ ፕሮፓጋንዲስቶች የዓለም አቀፍ ሕብረተሰብን ድጋፍ ለማግኘት ምሁራንን የውጭ አገር ዜጐችንና የመንግሥት አካላትን በማስተባበር እያደረጉ ያሉት ርብርቦሽ ከኢትዮጵያ መንግሥት ጥረት ጋር ሲወዳደር እጅግ የሰፋ መሆኑን ያምናሉ። እነዚሁ ታዛቢዎች እንደሚሉት ኢትዮጵያ የአፍሪካ አንድነት ድርጅት ዋና መ/ቤት፣ የአፍሪካ ኤኮኖሚክ ኮሚሽን፣ የአውሮፓ ሕብረት፣ የተባበሩት መንግሥታት አያሌ መ/ቤቶች መቀመጫ በመሆኗ አመቺ የፕሮፓጋንዳ ሥራ ለመሥራት የሚያስችላት ቢሆንም በስፋት አልተጠቀመችበትም። የሬዲዮና የቴሌቪዥን ሚዲያዎች የእንግሊዝኛና የፈረንሣይኛ እንዲሁም የአረብኛ ፕሮግራማቸው እጅግ ጠባብ በመሆኑ የኢትዮጵያን በደል ለማስረዳት ምቹ ሆነው አልተገኙም ሲሉ ያማርራሉ።</p>

<p>በሌላ በኩል የኤርትራ የፕሮፓጋንዳ ኃይላት በተገኘው ሚዲያ ሁሉ ኢትዮጵያን ጥፋተኛ ለማድረግ ቆርጠው ተነስተዋል ይላሉ። ለዚህም በማስረጃነት የሚቆጥሩት አምባሣደሮች የሚደርጉትን ስፋት ያላቸው እንቅስቃሴዎች፣ በጋዜጦች፣ በሬዲዮና በቴሌቪዥን በተለያዩ ቋንቋዎች የሚያደርጉትን ፕሮፓጋንዳ በኢንተርኔት መጣጥፎችን፣ ኮሜንቶችንና የተለያዩ የፕሮፓጋንዳ ጽሑፎችን በማቅረብ የሚያደርጓቸው እንቅስቃሴዎች ነው። ለምሳሌ የኢትዮ-ኤርትራ የድንበር ግጭት ይፋ ከወጣበት አንስቶ በጥቂት ጊዜ እንኳ ከ39 ያላነሱ ፖለቲካዊ፣ ታሪካዊ፣ ኢኮኖሚያዊ የፕሮፓጋንዳ ጽሑፎች፣ ኮሜንተሪዎች፣ ኢሤዎች፣ ወዘተ በኢንተርኔት ያቀረቡ ሲሆን እነዚህ ሁሉ የአምባሣደሮችና የኤርትራ የውጭ ጉዳይ ሚኒስቴር ከሚያቀርባቸው መግለጫዎች፣ ደብዳቤዎችና የፕሮፓጋንዳ ስራዎች ሌላ መሆናቸውን ያረጋግጣል። ከእነዚህ ጽሑፎች ውስጥ አንዳንዶቹ በእነ ኸፕነር፣ጆን ሩድ፣ ጄምስ ቶምሰን፣ ጄ ኤስ ሚልተን፣ አህመድ አል ራቢ በመሳሰሉት ዓለም አቀፍ ተደማጭነት በአላቸው ፀሐፍት የሚፃፉ በመሆናቸው ኢትዮጵያ ላይ የሚደረገው ጫና ከፍተኛ እንዲሆን ያደርገዋል ይላሉ።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 11 ቀን 1990</a></p>

</body>
</html>
