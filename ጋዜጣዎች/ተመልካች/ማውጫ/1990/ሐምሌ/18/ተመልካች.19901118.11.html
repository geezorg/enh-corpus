<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወረቀት የአየር ነብሮች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="underline">ተመልካች እንግዳ</h3>
<h1 class="align-center">የወረቀት የአየር ነብሮች</h1>

<p class="align-right">ከዓቢይ መኩሪያ (ካለፈው የቀጠለ)</p>


<p>የብዕር ሰዎች እውነት ለመፈለግ የሚያደርጉትን ጥረት ለመግታት ከፊታቸው የሚጋረጡ ብዙ መሰናክሎች ያጋጥሟቸዋል። እነሱ (ፀሐፊዎቹ) ተፈጥሮንና የሰው ልጆችን እንቅስቃሴና ባሕርይ ለመተንተንና ግልጥልጥ አድርገው ለማቅረብ ይፈልጋሉ። በተለይ ከሰዎች አኗኗር በስተጀርባ ብዙ ሊወሱና ግልጽ ሊሆኑ የሚገባቸው ነገሮች በመኖራቸው፣ የነዚህ ድብቅ ነገሮች በግልጽ መታየት የድርሰት ሰዎችንና ጋዜጠኞችን ይናፍቃቸዋል። ከዚህም የተነሳ እውነታ ገሃድ እንዲወጣ እስከ መስዋዕትነት ድረስ ከመታገል ወደኋላ አይሉም።</p>

<p>እውነት ተደብቃ እንድትኖር፣ ሁሉም በነበረውና ባለው እንዲቀጥል የሚሹ ወገኖች ደግሞ ከሀቀኛ የድርሰት ሰዎች አስተሳሰብ በተቃራኒ ይቆማሉ። ሁሉም ነገር በልማድና በተፈጥሮ በቃል ኪዳን እንዲጓዙ ያስፈልጋል። ጥያቄና ምርምር ውስጥ መግባት፣ ያንን ገሃድ እያወጡ ማብጠልጠል፣መተቸት መሄስ፣ ተገቢ አይደለም ይላሉ። ሁለት ተቃራኒ አስተሳሰብ ሁሌ በፍጭትና በግጭት መካከል እያለፉ ብዙ ዘመን ተጉዘዋል። በጉዞውና በፍልሚያው አንዱ አንዱን ሲያሸንፍ፣ አንድ ጊዜ ሌላው ሲያይል ትግሉ በመውደቅና በመነሳት፣ በማየልና በመድከም መካከል ሲያጋድልና ሲነሳ ቆይቷል። አሁንም ከኅብረተሰቡ የሕይወት፣ እንቅስቃሴ ውስጥ ትግሉ አልተለየም። ሰውና ጥላ ያልተለያዩትን ያህል።</p>

<p>ሰው ሀሳቡን መግለጥ ከጀመረበት አንስቶ በርቀት መገናኘት እስከያዘበት ጊዜ ድረስ ግብግቡ ቀጥሏል። ቀደም ባለው ዘመን የነበረውን እውነታ ማየቱ ጠቃሚ መስሎ ይታየኛል። ከመነን መጽሔት ያነበብኩት አንድ ጽሑፍ፣ የትግሉን መነሾ በመለስተኛ ደረጃ አውስቶ ነበር። ጽሑፉ እንዲህ የሚል ነበር። "ከክርስቶስ ልደት በፊት በግሪክ አገር ብዙ ፈላስፎች ደራሲያንና የትያትር አዘጋጆች አማልዕክትን በመንቀፋቸው ምክንያት ከፍተኛ ጥላቻና ውግዘት ይደርስባቸው ነበር። የአሰብ ነጻነት ጠበቃና ደጋፊ የነበረው ሶቅራጥስ የተገደለው አማልክቱን በግልጽ በመንቀፉና በመዝለፉ ነበር። ምክንያቱም በዚያ ዘመን "ሃይማኖት የግል ጉዳይ ነው" የሚል አመለካከት ስላልነበረ ነው። ከዚህ ጋር የተጻፈው ጽሑፍ እንዳመለከተው የሮም ካቶሊክ ምዕመናንም ከፅኑ እምነት የተነሣ የባዕድ ሃይማኖትን እንዳያነቡና እንዳይመለከቱ መንፈሳዊ መመሪያ ተሰጥቷቸው በተግባር አውለውታል።</p>

<p>በኢትዮጵያ ውስጥ በበርካታ ብዕረኞችና በየጊዜው በነበሩ አስተዳደሮች መካከል የነበረው የከረረ ግብግብ ይህንን ያስታውሰናል። እውነታን፣ ለመግለጽ የቆሙ ፀሐፍትና ሁሉም ነገሮች እንደነበሩ መሔድ እንዳለባቸው፣ እውነት ያለው ከገዥዎች ቤተ መንግሥት እንጂ ከተራው ጐጆ አይደለም ከሚሉ ጋር የነበረው ግብግብ ገላጋይ የሚያስጥለው አልነበረም። እነ በዓሉ ግርማን ያፈነ ሳንሱር፣ እነ አቤ ጉበኛውን የገፋ ሥርዓት፣ እነ መንግሥቱ መኮንንን ከጥቅም ውጭ እንዲሆኑ ያደረገ አስተዳደር መነሻውና መድረሻው እውነተኞችና ሀሰተኞች ያደረጉት ፍልሚያ ያስከተለው ውጤት እንደሆነ አይዘነጋም።</p>

<p>መንግሥቱ ገዳሙ ባለፉት 40 ዓመታት ሥርዓቱን በብዕሩና በአንደበቱ ያስጨነቀ ብዕረኛ የነበረ መሆኑን ለማውሳትና ሥራውንና ግብሩን የማውቀውን ያህል ለመጠቆም እንደመንደርደሪያ አድርጌ ተነስቼ ነበር። የመንግሥቱ ገዳሙ ስም የገነነበት ዘመን አፍሪካ በነጻነት ትግል ላይ በነበረችበት ሰዓትና የፓን አፍሪካ ንቅናቄ በተጧጧፈበት ዘመን የትግሉ መነሻ በኢትዮጵያ ውስጥ የነበረው የሳንሱር አፈና ማየልና ከዚህም ጋር የመምህራንና የተማሪዎች እንቅስቃሴ ቅርፅ እየያዘ መምጣቱ ነው። በዚህን ጊዜ ነበር መንግሥቱ ገዳሙ ጽሑፍን ሥራዬ፣ የንግግር ነጻነትን ዓላማዬ ብሎ የተነሣሣው። ቅኝ ገዥዎችም በአፍሪካ ላይ የሚፈጽሙት አፈና ለእንቅስቃሴው ተጨማሪ መነሻ ሁነውታል። መንግሥቱ ገዳሙ የነጭ ዘር ስነ ልቡና (ጥሀ ጵስይችሆሎግይ ኦፍ ውሂተ ራቸ) በሚለው መጽሐፉ ነጮች በጥቁሮች ጊዜ ይፈጽሙ የነበሩትን ግድያ፣ ጠያፍ ተግባር፣ማሳደድና የማጥፋት ዘመቻ ግልጥልጥ አድርጐ ለማሳየት ያደረገው ሙከራ ግንዛቤ በመቸር አስተዋጽኦ ማድረጉን አሌ ማለት አይቻልም።</p>

<p>ከባንክ ሠራተኛነት ወደ ጋዜጣና የጽሑፍ ተልእኮ ሲረማመድ የመንግሥቱ ገዳሙ ምኞት የኢትዮጵያን ሥርዓት ማስተካከል፣ ከተቻለም በሥር ነቀል ለውጥ ማስወገድ ሕዝቡ ሲያውቅና የኃያልነቱን ጽንፍ ሲረዳ ነው የሚለው ጉልህ ስፍራ ነበረው። ይህንንም ተልእኮ ለማገዝ ወደ ጽሑፍ ዓለም የሚወስደውን የድርሰት ጐዳና መከተል እንዳለበት በማሰብ በማስታወቂያ ሚኒስቴር ተቀጥሮ ሥራ ጀመረ። የማስታወቂያ ሚኒስቴር አጻጻፍ ሳያስደስተው፣ ሳይጥመው ሲቀር በመጽሐፍ አሳቡን በስፋት ለመግለጥ ይሞክር ነበር። በመጽሐፍ አገላለጥ ለመጠቀም በሳንሱር ምክንያት ሳይችል ሲቀር በእግሩ ከአንዱ መዝናኛ ቤት ወደሌላው፣ ከመሥሪያ ቤት ወደ መ/ቤት ከድርጅት ወደ ድርጅት እየተጓዘ፣ ለግለሰቦችም ደረጃ አሳቡን ይገልጥ ነበር። ይህ አሰራር መንግሥቱ ገዳሙን እንደታላቅ ተጋዳይ፣ የነጻ ፕሬስና የንግግር ነጻነት ሻምፒዮን ከማድረጉ ባሻገር በከተማይቱ ውስጥ ከተራ ነጋዴ እስከ ጠቅላይ ሚኒስትር፣ ከግሪክና አርመን ተወላጅ እስከ አሜሪካኖች ድረስ እንደጦር እስከ መፍራት ደርሶ ነበር። በተለይ ተመድቦ ይሰራ የነበረው በዛሬይቱ ጋዜጣ ላይ በመሆኑ በየሳምንቱ ይዟቸው የሚቀርባቸው ጽሑፎች በሳንሱር በረኞች ሲቀለብ መንግሥቱ የጽሑፉን ኮፒ በመያዝ እየተዘዋወረ የአሳቡን ሪጐሬ ይጠልዝ እንደነበር የምናስታውስ አለን።</p>

<p>መንግሥቱ ገዳሙ በሳንሱር ሹመኞች የተከለከለ ጽሑፍ እንደምንም ብሎ አሾልኮ ጋዜጣ ላይ በማስወጣት ሚኒስቴር መ/ቤቱን በሽብር የሚያነቃንቅበት ጊዜ ብዙ ነው። አንድ ጊዜ ከደመወዙ በወር መጨረሻ ላይ የሚከፈል ብድር ጠይቆ ተከለከለ። ብድሩን የጠየቀውም ብድር ፈቃጅ ባለሥልጣኖችን ለማብጠልጠል አጋጣሚ ይፈልግ ስለነበር እንጂ ገንዘብ አስፈልጐት አልነበረም። አይሰጥህም ተብሎ ተከለከለ። ገንዘቡ እንዲከለከል ያዘዙት ባለሥልጣን በጣሊያን ወረራ ጊዜ ባንዳ ሁነው በዱቼ አስተዳደር ሲያገለግሉ የነበሩና ጃንሆይ በድል አድራጊነት ሲመለሱ የውስጥ አርበኛ ነበሩ ተብለው ተመስክሮላቸው የሚኒስቴሩ ሦስተኛ ሹም ሁነው የተቀመጡ ናቸው። መንግሥቱ እሳቸውን ለማጥቃት ሆን ብሎ ጽሑፍ ሲያቀርብ አይታተምም ቢባልም ሕዝብ ሰብስቦ በመናገር የልቡን አደረሰ። ንግግሩ ከሞላ ጐደል እንዲህ የሚል ነበር። "አንዳንድ ባለሥልጣኖች ባንዳ መሆናቸውን ሕዝቡ ያውቀዋል። እነዚህ ባለሥልጣኖች ጠላትን ሲወጉና መንገድ ሲመሩ፣ ነጻነትን ሲያስደፍሩ የነበሩ መሆናቸው አልበቃ ብሎ ዛሬ ደግሞ ሊያስተዳድሩት በየቢሮው ተቀምጠዋል። እነዚህ ባለሥልጣኖች ጭንቅላታቸው የሰላቶ አስተሳሰብ ነው የሚያስተናግደው። አናታቸውን ፈልጠን ብንመረምርና በሳይኮሎጂ ምርምር ብንመለከት በጣሊያን ጊዜ ጌቶቻቸው ያጐረሱዋቸው አልጫና ፓስታ፣ ሞኮሮኒና ሰኮንዶ ሚስቶ ነው በውስጡ የሚገኘው" አለ።</p>

<p>መንግሥቱ ገዳሙ ባለፈባቸውና ባገደመባቸው መንገዶች ሁሉ ተላላፊ መንገደኞች ሳይቀሩ ንግግሩን ለመስማት ቆይታ ባደረጉ ቁጥር ብዙዎች የሥራ ሰዓትና የቀጠሮ ጊዜ ያልፍባቸው ነበር። ተወዳጅነቱ እንዲህ ቀላል አልነበረም። በሕዝብ ዘንድ ማለቴ ነው። ባለሥልጣኖች መንግሥቱ እንዲታሰርላቸው፣ እንዲወገርላቸው ያልፍነቀሉት ድንጋይ አልነለበረም ግን አልቻሉም። ይህም በይበልጥ የሚያስገነዝበን የቀ.ኃ.ሥ. መንግሥት ሆደ ሰፊና የቻይነት ባሕርይ የነበረው መሆኑን ነው። ይሁንና ግን መንግሥቱ ያልታሰረበት ፖሊስ ጣቢያ፣ በስድብ ያላዋረደው ባለሥልጣን አልነበረም። ፍርድ ቤትም ቢቀርብ እንደዛሬው ዘመን ነጻ ፕሬስ ዓመታት የመታሰር አደጋ አላጋጠመውም። ለመንግሥቱ ገዳሙ እስሩም ሆነ ቅጣቱ ምኑም አልነበረም። ይጽፋል፣ ይናገራል፣ ይንቀሳቀሳል። በኢትዮጵያ እሱን ያህል መረጃ የሚያገኝ ጋዜጠኛ ወይም የልዩ ቅርንጫፍ ሰው አለ ለማለት ያስቸግራል። ማጥቃት የሚፈልገውን ባለሥልጣን መከታተል ከጀመረ ማቆሚያ የለውም። አንድ ጊዜ መንግሥቱ ባለሥልጣን በመዝለፍ በክብረ ነክ ኃጢአት ይከሰሳል። በኮክቴል ግብዣ ላይ ነበረ የተናገረው እንዲህ ሲል፣ በዛሬው ስብሰባችን ላይ ክቡር አቶ ... አልተገኙም፣ ያሳዝናል። ለነገሩ እሳቸው ተራ ሰው አይወዱም። ተራ ግብዣንም ይጠየፋሉ። ዛሬ ያቀሩበት ምክንያት እኔ የማውቀው ጉዳይ ነው። ሰውዬው ልጅ የላቸውም። ስለዚህ ሁለት ውሾች አሳድገዋል። አንደኛው ውሻቸው በጠና ስለታመመ እሱን ለማሳከም ሆስፒታል ሂደዋል። መቸም ባለሥልጣኑ ይቸኩላሉ። አንዳንዴም እንደጤነኛ አያደርጋቸውም። ምክንያቱ ግልጽ ነው። ምክንያቱ የውርስ ጉዳይ ነው። አባታቸው አራት ልጆች ነበራቸው። ትንሽ ከወደ ጭንቅላቸው ያማቸው ነበር። አሁን ልጆቻቸው እብደቱን ሲካፈሉ አንድ አራተኛው ለአለቃችን ስለሚደርስ እብደታቸው እምብዛም ነው" አለ። ቤቱ ተናጋ። ኮክቴሉ ላይ ከነበሩት መካከል ያስቀዱትን መጠጥ ጨልጠው እየተጣደፉ የወጡ ነበሩ። ሳይቀምሱም የወጡ አሉ። መዋጥ ተስኖአቸው ጉሮሮአቸውን የተናነቃቸውም አልጠፉም። ነገሩ እንዲያ እንዲሆን ፍላጐታቸው የሆነላቸው ግን ሳቁንና አረቄውን እያስማሙ ኮክቴሉን እንደሳውና ባዝ እየሞቁ ተንበሸበሹበት። መንግሥቱ አስቀድሞውኑ ለመናገር ተዘጋጅቶ ነበር። ዝግጅቱ ሁለት ዓይነት ሲሆን አንደኛው ፋክቱን ማግኘትና እንደሚሆን ማደራጀት፣ ሁለተኛው ይህንን ፋክት በርከት ካሉቱ የአረቄ ጠርሙሶች ውስጥ ቁጥራቸው የሚበዛ መለኪያዎችን አከታትሎ መጨለጥ ነበር። ያ ተደረገ። ያ እንዲሆን ያዘጋጁት ጋዜጠኞች አጠገቤ ነበሩ። ኮክቴሉ ከመጀመሩ በፊት መንግሥቱ ገዳሙ ማንኛውንም ዓይነት ንግግር ሲያደርግ ዛሬም በሕይወት ያሉ አንዳንዱ ደፋር ጋዜጠኞች በጭብጨባ ይቀበሉት ገቡ።</p>

<p>አፋቸው የደረሰውን ደረቅና ወሃና ነገር እንዳመቁ የወጡ ሰዎች ተልእኮ ነበራቸው። የባለሥልጣኑ ባለሟል ነበሩና ባለሥልጣኑ ቤታቸው ሲገቡ ዝርዝር ዘገባው በስልክ ቀረበላቸው። በአደባባይ ተሳደቡ፣ ተዋረዱ ተባለና ተነገረ። በዚህች ዓይነቷ ዘገባ ብዙዎች ከደመወዝም፣ ከሹመቱም በቅርበቱም አንደኛ ያደርጋቸዋል። የሚኒስቴር መ/ቤቶች የባለሥልጣን ባለሟሎች ሥራ ምርት ወይም ምርታማነት ሳይሆን ስብቅና ነገር ማጐብጐብ ነበር። እንጀራ በዚህ ይበላል። ያውም አነባብሮ የሚያክል። ባለሥልጣኑን ነገሩ እንቅልፍ ነሳቸው። ጧት ሲገቡ የመጀመሪያ ሥራቸው መንግሥቱን ወጥመድ ውስጥ የሚጨምር የዲሲፕሊን ኮሚቴ ማቋቋም ነበር። ኮሚቴው ተቋቋመ። ሥራውን ጀመረ። መንግሥቱ በጥያቄ እሮምታታ ሲተገተግ ከረመ።</p>

<p>የዲስፕሊን ኮሚቴ አባላት መንግሥቱ ገዳሙ እጃቸው ላይ በመውደቁ እሰይ እልል ሳይሉ አልቀሩም። ምክንያቱም ከኮሚቴ አባሎች መካከል አብዛኛዎቹ በቃልም በፅሁፍም የመንግሥቱን ቀጥታና የአግድሞሽ ጠረባ በየጊዜው የሚቀምሱ የነበሩ ናቸው። ስለዚህ መንግሥቱ በፈንታው ደግሞ በምስክሮች ሳጥን ውስጥ መገኘቱ ለነሱ ፋሲካና ፌሽታ ሆኖ ታያቸው። ዶሴው፣ የግል ማህደሩ ተመምርምሮ፣ ግራ ቀኙ ታይቶ በሕግ አንፃር፣ በሰራተኛ ማስተዳደሪያ ሕግ፣ አኳያ ከልታየና የማያዳግም ውሳኔ ካልተሰጠ መንግሥቱን በቀላሉ መበቀሉ ነገ የሚያስከትለው ነገር ። "አንተን አያድርገኝ" የሚያሰኝ ነውና። ዝግጅቱን ሁለቱም ወገኖች ቀጥለዋል። መንግሥቱ ደግሞ "ፋይል ውስጥ ምን አስገባችሁ፣ ምን አለፋችሁ? መቸ ካድኩ፣ አጠገባችሁ አለሁ አይደለ? ሞኝ አትሁኑ ቶሎ ወስኑብኝና ቁርጣችንን እንወቁ ይላል በልበ ሙሉነት። በዚህ ላይ ደመወዝ ቆሟል። ያም መንግሥቱን የነብር አራስ አድርጐታል።</p>

<p>ቀደም ሲል እንደገለጥኩት ሁሉ መንግሥቱ የመረጃ ሰው ነው። በምንም ይሁን በምን መረጃ በእጁ ይገባል። ከየት እንደሚያገኘው የሚያውቁት እግዜርና እሱ ብቻ ናቸው።</p>

<p>መንግሥቱ ሰሞኑን መታየት በነበረበት አካባቢ እሱም ድምፁም ሲጠፋ የት እንደሔደ ለማወቅ ያልጓጉ ሰዎች አሉ ለማለት ያስቸግራል። ሁሉም ለማወቅ በእግር ጥፍሩ እንደቆመ ነው። ግን መንግሥቱ የውሀ ሽታ ሆነ። ስልኩ ሁሉ መንግሥቱን ይፈልጋል መቸም አበሻ ወሬ ይወዳልና ወሬ ለማነፍነፍ በእግሩ እየኳተነ ሳንቲሙን እያወጣ ይወጣል ይወርዳል ነገሩ ከፍቅርም፣ በማን ላይ ምን ደረሰ ከሚለውም አኳያ ሊሆን ይችላል፡ ብቻ የመ/ቤቱ ስልክ ይፈልግ የነበረው መንግሥቱን ሆነ።</p>

<p>መንግሥቱ ከጥቂት ቀናት ቆይታ በኋላ ጐምለል፣ ጐምለል እያለ መጣ? "ሰዎቹ ጥናቱን አልጨረሱም?" ሲል ጠየቀ። ውሳኔ እያረቀቁ ነው ተብሎ ተነገረው። ክብራቸው ተነካ ወደተባሉት ባልሥልጣን ቢሮ ሂዶ ከፀሐፊያቸው ቀጠሮ ጠየቀ።፡ ሥራ ስለሚበዛባቸው ባለጉዳይ አይቀበሉም ተባለና ተነገረው። በማግሥቱ ሲመለስ የተሰጠው መለስ የትናንትናው ዓይነት ሁኖ አገኘው። ከሰዓት በኋላ ሲመለስ ፀሐፊዋን ሳያነጋግር በሩን በርግዶ ገባና ባለሥልጣኑን አነጋገረ። ባለሥልጣኑ በመልክ የማያውቁት በመሆናቸው ምን ተበድለሃል? ብለው በመጠየቅ አነጋገሩት። እኔ አንድ ምስኪን ደሀ ነኝ ... በመጠጥ ኃይል ተገፋፍቼ፣ የተናገርኩትን አላውቅም። የእርስዎን ክብር ተዳፍሯል ብለው አጐብጋቢዎች ተናገሩ። ኮሚቴ ተቋቋመ። የኮሚቴ አባሎች ሥራ የማይሰሩ፣ የጃንሆይን ክብር የማይጠብቁ ስለመሆናቸው አገር ያውቀዋል። እኔም አሁን አንድ ማስረጃ ይዤ ቀርቤአለሁ፣ ይልና አፍሪካ የተባለ መፅሔት ገላልጦ አንድ ፅሁፍ አሳያቸው።</p>

<p>በውስጡ የጃንሆይን ክብር የሚነካ ተፅፎበት መንግሥቱ በቀይ ቀለም ሥሩን የሰረዘበትን አሳያቸው። ፅሁፉ ወደ አማርኛ ሲመለስ ከሞላ ጐደል እንዲህ የሚል ነበር። "ንክሩማህ ነፍስ ገዳይ ነው፣አምባገነን ነው ይባላል። ይህ በአፍሪካ ምን አዲስነት አለው። ቀ.ኃ.ሥም ቢሆኑ ከዚህ ዓይነቱ ኃጢአት እንዴት ውጪ ይሆናሉ ተብሎ ይገመታል? ካለ በኋላ የተጠቀሱ አንዳንድ ተዛማጅ ምሳሌዎችን አቀረበ። ባለሥልጣኑ አነበቡት። ደነገጡ። "በየት በኩል ገቡ ብለው ጠየቁ። ከኮሚቴ አባላት መካከል አንዳንዶቹ ቀደም ብለው ያዩት ጉዳይ ነው። "ይህንን እርስዎ እንዳያዩ የተደረገ ነው" ሲል ተናገረ። ከፍተኛ ድንጋጤ ተሰማቸው። ኮሚቴውን በተኑ። መንግሥቱ እንዳይነካ አሉ። ደመወዙንም እያገኘ ማንም ሳይጠይቀው እንዲኖር ትዕዛዝ ሰጡ።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>

</body>
</html>
