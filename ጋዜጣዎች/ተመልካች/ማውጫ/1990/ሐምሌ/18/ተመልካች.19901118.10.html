<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከመነኩሴነት እስከ ባለሙሉ ሥልጣን ሚኒስትርነት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከመነኩሴነት እስከ ባለሙሉ ሥልጣን ሚኒስትርነት</h1>


<p>ምትኬ አባታቸው አጋጅየለው ወንድ አርዕድ እናታቸው ደስታ ዳምጠው ይባላሉ። የተወለዱት በሰሜን ሸዋ በጅሩ ም/ ወረዳ ልዩ ስሙ መኘት አብርሓ በተሰኘው፣ ወግዳ ቀበሌ በ1897 ዓ.ም ነው። በፓርኪሰንስ/ነርቭ በሽታ 1979 ዓ.ም በ82 ዓመታቸው አረፉ። ያገራችንን የቤተ ክህነት ትምህርት ከዳር ለማድረስ ሲሉ በን.ነ.ዘውዲቱ ዘመነ መንግሥት ከሚያገለግሉበት ደብር ከአራት ኪሎ አጠገብ ከሚገኘው በአለወልድ ቤተ ክርስቲያን ወደ ጐጃም ተሻገሩ።</p>

<p>በአገራችን ልማድ መሠረት "እግረ መልሱ ተደግሞባቸው እንዳይመለሱ በማለት ስማቸውን ቀይረው ማርቆስ ተብለው ቀዬአቸውን ጥለው እሳቸው እንዳሰቡት ላለመመለስ ላንዴና ለመጨረሻው ሄዱ። ነጐዱ። ሩቅ አላሚ ቅርብ አዳሪ ሆኑና በጐጃም መምህር ደስታ በኋላም አቡነ አብርሃም የጣሊያን ቄሣር መንግሥት አቡን የነበሩ (ክቡር ሞቱ ለጻድቅ በቅድመ እግዚአብሔር) ነፍሳቸውን ይማርና በአቡነ አብርሃም ዘንድ በደቀ መዝሙርነት ተጠግተው በቆዩበት ጊዜያት የድጓ፣ የጾመ ድጓ፣ የመዋሲት፣ የመጻህፍና የቅኔ መምሕር ትምህርታቸውን በማጠናቀቃቸው መምህሩ እጅግ በጣም አድርገው ተደሰቱ።</p>

<p>ተንግዲህ ማርቆስ እያልን የምንጠራቸው የቤተ ክህነት ሊቅ፣ በመጻሕፍና በቅኔ መምሕርነት ዑቀታቸው የከበሩ በመሆን ከሦስት መቶ በላይ ተማሪዎች ነበሯቸው። በወቅቱ በቤተ ክህነት ትምሕህርት ተወዳዳሪ ስላልነበራቸው "ግጨው መብረቁ ..." እየተባሉ በመጠራት ጐጆአቸው በተማሪዎች ደመቀ።</p>

<p>ከበጌምድር ወደጐጃም የሄዱ መነኩሴ በአጋጣሚ ተገናኝተው ኢየሩሳሌም ቢሄዱ የተሻለ ነው ብለው ስለመከሩዋቸው ማርቆስም፣ መሠረታዊ ሓሳባቸው መመንኰስና ገዳም መግባት ስለሆነ የመነኩሴውን ምክር ካለማመንታት ተቀበሉ። መምሕር ደስታን (አቡነ አብርሃም) እንዲያመነኩሱዋቸው ሲፈሩ ሲቸሩ ጠየቋቸው መምህሩ ማርቆስን "ዕድሜህ አይፈቅድም ትንሽ ብትዘገይ መልካም ነው" ቢሏቸውም ማርቆስ ለመመንኰስ ከፍተኛ ፍላጐት ይዘዋልና አሻፈረኝ አሉ።</p>

<p>መምህር ደስታ ከሌሎች ቀሳውስት ጋር በመሆን፣ የምንኩስና ሥርዓት አድርገውላቸው (አባ ማርቆስ)ተሰኙ። ጥቂት እንደቆዩ ከጐጃም በጌምድር በወልቃይት ፀገዴ በኩል አድርገው ሱዳን ከሰላ በባዳ እግራቸው ደረሱ።</p>

<p>በከሰላ ከተማ የሚኖረው አብዛኛው ሕዝብ ኤርትራዊ በመሆኑ ለአባ ማርቆስ ችግር አልገጠማቸውምና የረጅም ጉዞ የድካም ጣመናቸውን ለማውጣት ሲሉ ትንሽ ቀናት ተቀመጡ።</p>

<p>በዚህ ጊዜያት አባ ማርቆስ፣ ከአንድ ኤርትራዊ አናጺ ጋር በመገናኘት በእንጨት የተሠራ መስቀል ካሠሩ በኋላ ለመንገዳቸው አመቺ እንዲሆን በማሰብ፣ ስማቸውን ቀይረው፣ ቆባቸውን አውልቀው መስቀላቸውን በኪሣቸው ጨምረው "አብዱራህማኑ ሁሴን ብለው እራሳቸውን በመሰየም ከከሰላ ካርቱም ገቡ። ስማቸው የእስልምና ተከታይ በመሆኑ ጊዜያዊ እፎይታን ቢያገኙም የአረብኛ ቋንቋ ማወቅ ስለነበረባቸው የአረብኛን ቋንቋ በግድም በወድም እግረ መንገዳቸውን መማር ጀመሩ።</p>

<p>ለጥቂት ጊዜያት በካርቱም ከተማ ከተቀመጡ በኋላ፣ በጀልባ ካይሮ ገቡ። ካይሮ ከተማ እንደደረሱ፣ የኢትዮጵያ ጉዳይ አስፈጻሚ የነበሩት በጅሮንድ ለማ ዘንድ ቀረቡ። በጅሮንዱም የመምር ደስታን (አቡነ አብርሃም) የይለፍ ፈቃድ ጽሁፍ በግዕዝና በአረብኛ የተጻፈውን ከተመለከቱ በኋላ አስፈላጊውን የካውንሰለር የይለፍ ፈቃድ በአግባቡ ለአባ ማርቆስ ሰጡዋቸው።</p>

<p>አባ ማርቆስ ቀደም ሲል ያስቡት የነበረው ከተማ ውስጥ ለመኖር ባለመሆኑ፣ የኢትዮጵያ እርቶዶክስ ተዋህዶ ቤተ ክርስቲያን ፓትሪያርክ የነበሩት አቡነ ማቴዎስና በኋላም አቡነ ቄርሎስ በምንኩስና ወደ ነበሩበት አሌክሳንድሪያ ወደብ ለመሔድ ቆረጡ።</p>

<p>ካይሮ ከተማ ቆይታ ካደረጉ በኋላ አሌክሳንድሪያ ገዳም በመሔድ የብህትውና ጊዜያቸውን ጀመሩ። አሌክሳንድሪያ ገዳም በቤተ ክርስቲያን ደወል ደዋይነት ሁለት የመቶ አገለገሉ። የገዳሙ ኑሮ ብቸኝነት ያለው ቢሆንም የተሰጣቸው የመኖሪያ ክፍል በጣም ጽዱና የሚያምር ግምብ ቤት በመሆኑ ለብህትውና ኑሮ እጅግ መልካም ነበር።</p>

<p>አባ ማርቆስ አሌክሳንድሪያ የኮፕቶች ገዳም ውስጥ በነበሩበት ወቅት የእንግሊዝኛ የእብራይስጥና የጽርህ ቋንቋዎችን ከመማራቸውም በላይ የሂሣብ፣ የታሪክ፣ የጆግራፊና የሳይንስ ትምህርታቸውን ከግብፅ ኮፕቶች ቀሰሙ።</p>

<p>ሁለት ዓመት ከዚህ ታላቅ ገዳም ከቆዩ በኋላ ልባቸው ተነሣሣና ወደ ኢየሩሳሌም ለመሄድ ተነሡ። ካይሮ ከተማ ተመልሰው ከገቡ በኋላ፣ ለበጅሮንድ ለማ ጉዳያቸውን አመልክተው የይለፍ ፈቃድ አገኙና እየሩሳሌም ከተማ በተለይ ዴርሡልጣን ገዳም ገቡ።፡ በወቅቱ በፓለይስታን ገዢ የነበረው እንግሊዝ ጊዜያዊ የመኖሪያ ፈቃድ ከሰጣቸው በኋላ ኪዳነ ምህረት ቤተ ክርስቲያንን በማገልገል ላይ እንዳሉ ከአቅማቸው በላይ የኾነ የውሃ መቅዳት ተግባር በሌሊት እንዲያካሂዱ በነባር መነኩሴዎቹ ስለታዘዙ በከፍተኛ ቅዝቃዜ የተነሣ መቋቋም ስለተሳናቸው በዮርዳኖስ ወንዝ ዳርቻ ወደሚገኘው ዋሻ ውስጥ መሸጉ። በኋላ ላይ መነኩሴዎች አፈላልገው አገኟቸውና ትዕዛዙ ተሽሮላቸው የማሆይ አማረች ዳዊት ደጋሚ ሆኑ።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>

</body>
</html>
