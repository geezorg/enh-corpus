<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምድረ ሓበሻ የቀድሞ ምሁራን ዕጣ-ፈንታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="underline">ትዝብቴ</h3>
<h1 class="align-center">በምድረ ሓበሻ የቀድሞ ምሁራን ዕጣ-ፈንታ</h1>
<p class="align-right">ከኅሩይ በላይነህ አጋጅየለው</p>


<p>ከጓደኞቿ ልቃ የምትታይ ማሽላ፣ ለግሪሣዎች ሲሳይ የመሆኗን ያህል፣ የውጭ ባዕድ ቋንቋ ያወቀና የወቅቱን ዘመናዊ ትምህርት የቀሰመ የአገሩ ተወላጅ ንጉሥ ፊት እንኳ ቢቀርብ የመኖር ዕጣ-ፈንታው አስከፊና የመተሬ ያህል እንደሚጐፍንን እሙን ነው።</p>

<p>በሓበሻ ታሪክ ውስጥ የተማሩ ዜጐች በጽጌረዳ ፍራሽ ላይ እንዲተኙና የዕለት ተዕለት ኑሮአቸው አስደሳች እንዲሆን ጊዜና ቦታ አልተመቻቸላቸውም። ሁሉም ነገር ለእነሱ ሳንክ ወይም የአሜኬላ አጥር ስለሚሆንባቸው ባብዛኛው የሥጋቸውን ፈቃድ ትተው በቤተ ክህነት ዕውቀት ላይ ብቻ ያተኩራሉ።</p>

<p>በቀደሙት አባቶቻችንና እናቶቻችን ከአንዱ ወደሌላው ለመጓዝ ባህር ተሻግሮ ፈረንጆች ዘንድ ለመድረስ ዓለም አቀፍ ክትባቶች፣ የይለፍ ፓስፖርትና ቪዛ ሳያስፈልጋቸው ደፋሮቹ የሚገጥማቸውን ጋሬጣ ሁሉ ችለው፣ኬላ ሰብረው ይነጉዳሉ። ይሄዳሉ። በኋላም ይመለሳሉ።</p>

<p>ከቀታሌ ንጉሥ ራሰ ስሑል ሚካኤል ጀምሮ ያሉትን የሓበሻ ተማሮች ታሪካቸውን ስንዳስስ ባብዛኛው ትምህርታቸው የጐለበተው በሥነ መለኮት ላይ ሲሆን ትምህርቱን በውጭ አገር ቋንቋ ስለተማሩ ለትርጁማንነት ይበልጥ በመንግሥት ደረጃ ይፈለጋሉ። እነዚህም ጊዜያቸውን የሚያባክኑት በቤተ መንግሥት በመሆኑ "ምሑረ ልሣናት" ተብለው ይጠራሉ። ይሁን እንጂ ከተማሩት መካከል የጋን መብራቶችና የጥቅም ሰዎች ስለሚኖሩ፣ ምን ያህል አገር እንደጐዱ ለማየት እንሞክራለን።</p>

<p>"... እኔ የእግዚአብሔር የትህትና ደካማ ነኝ እንጂ የሰው ደካማ አይደለሁም የኔን አገር የሚገዛው የለም። ይህን ሁሉ እያደረገ እናንተንና እኔን ሰይጣን ኾኖ የሚያፋጀን መንግሥት ሊያፈርስ የሚጥር የዓለሙን ሀሉ ቋንቋ ተምሮ የሰይጣናትን ቋንቋ ሲያጠና የሚኖር ነፍስ አባት (የንሰሐ አባት) አይሉት የሰው አገር ሰው፣ በጌምድሬ መሸሻ ወርቄ የሚሉ መካር አበጅታችሁ የተንኰሉ ሁሉ ምንጭ እርሱ ነው እንጂ ከንጉሡም (ምኒልክ) ከእናንተም (ራስ ዳርጌ ሣህለ ሥላሴ የምኒልክ አጐት) ይህን ያህል ተንኰል እንደሌለ አውቃለሁ። አሁንም እኔ ግድ የለኝም። አስተውላችሁ ብትመክሩት ይሻላል። ደብዳቤውንም እርስዎ አይተው ወደ ልጅዎ ወደ ንጉሥ ስደዱት።"</p>

<p>ተፅሓፈ በዳሞት ሠፈር አመ 18 ለኅዳር 1881 (አፄ ዮሐንስ ከንጉሥ ምኒልክ ጋር ያደረጉትን አለመግባባት አሰመልክተው በአጐታቸው በራስ ዳርጌ አማካኝነት ከላኩት ደብዳቤ መካከል ቁንፅሉ ነው።)</p>

<p>የበጌምድሬው መሸሻ ወርቄ ህንድ አገር የተማሩ ሲሆን፣ የወደፊቱን የንጉሥ ምኒልክ ታላቅ መሆን፣ በእውነታው ወይም በራዕይ ታይቷቸው ሸዋ መጥተዋል። በንጉሥ ምኒልክ ዙሪያ የሚሽከረከረውን ፖለቲካ የሚፈትሉትና የሚያጦዙት መሸሻ ወርቄ እንጂ ሌሎቹ ንጉሡ ጭምር ልጉሞች መስለው በአፄ ዮሐንስና በአማካሪዎቻቸው ታይተዋል ማለት ነው።</p>

<p>ኢትዮጵያ ሚያዝያ 25 ቀን 1881 ዓ.ም በውጫሌ ላይ ከኢጣሊያ የቄሣር መንግሥት ጋር ተፈራርማ በነበረው ውል ውስጥ በጣሊያንኛው ትርጉም አገሪቷ ነፃነት እንደሌላት ጥገኛ በማስመሰል ዓላማ ላይ የተመረኰዘ ውንብድና መኖሩ በልዩ ልዩ አጋጣሚዎች ተከሰተ። ከውጫሌ ውል መካከል ማንም ኢትዮጵያዊ እንዳነበበው 17ኛው አንቀፅ በኢጣልያንኛውም ሆነ በፈረንሳይኛው የትርጉሙ ይዘት ኢትዮጵያ ከውጭ አገር መንግሥታት ጋር የሚኖራትን ግንኙነት ሁሉ በኢጣልያ መንግሥት አማካኝነት ማድረግ እንደሚገባት የሚገልጽ ነበር።</p>

<p>ይህ ለአድዋ ጦርነት መንሰዔ የሆነው ቅራኔ በጉልህ የታወቀው ኢትዮጵያ በነበራት ምሑራን በኩል ነበር። በወቅቱ አለቃ ዐፅሜ ኃይለ ጊዮርጊስ ምሑረ ልሣን አፄ ምኒልክ በሰጧቸው ትዕዛዝ መሰረት የውሉን ሰነድ በመመርመር የውሉ 17ኛው አንቀፅ የያዘውን የትርጉም ውዥንብር በመግለጽ ጉዳዩ ኢትዮጵያ የምትጐዳበት ስለመሆኑ ጭምር በማስረዳት በሰጡት ቃል ነው።</p>

<p>አፄ ምኒልክ አዘውትሮ ይመላለስ የነበረውን በጣልያኖች ወገን የውጫሌ ውል ፈራሚ ኮንት አንቶኒሊን ሲያነጋግሩ "... ያ የተዋዋልነው ውል የማታለልና የማጭበርበር ነገር አለበት ይሉኛል?" ብለው ቢጠይቁት ጉዳዩን ከማስተባበሉም በላይ አለቃ ዓፅሜን በጉዳይ በመወንጀል ንጉሡ የእሥራት ቅጣት እንዲፈርዱባቸው አድርጓል።</p>

<p>ይህ ኾኖ ሳለ መስዬ ማሪ ዴሎሚኩል የተባለ የፈረንሣይ ሶማሊ አምባሳደር (ፈረንሣዊ ዲፕሎማት) በግመል አውሳን አቋርጦ የንጉሡ ጊዜያዊ ማረፊያ ወደ ነበረችው አንኮበር በመግባት የጉዳዩን አደገኛነት በማስረዳት አለቃ ዐፅመ ኃይለ ጊዮርጊስን የሚደግፍ ገለፃ ለአፄ ምኒልክ ሰጠ።</p>

<p>ይህ የፈረንሣይ ዲፕሎማት ጨምሮ በሰጠው ቃል "ከዛሬ ጀምሮ ለአውሮፓ ነገሥታት ስለ አንድ ነገር ቢጽፉ የእርስዎን መንግሥት አናውቅም በኢጣልያ መንግሥት አማካይነት ካልሆነ በቀር አንቀበልዎትም" ብለው መልስ ይሰጡዎታል ብሎ ነገራቸው ንጉሠ ነገሥቱም እርግጠኛነቱን ለማወቅና ለመተማመን ተጻጽፈው ኖሮ የተነገራቸው ሁሉ ዕውነት መሆኑን በመገንዘባቸው አለቃ ዐፅመ ኃይለ ጊዮርጊስን ከታሰሩበት እንዲፈቱ አደረጉ። በኋላም አፄ ምኒልክ አለቃ ዐፅመን "ስለ ሀገርህና ለእኔ ስትል የነገርኸኝ እውነተኛ ምክር አልሰማ ብዪ በሐሰት እንድትታሰር አድርጌ ስለበደልኩህ ማረኝ!" ብለው ይቅርታ ጠየቁዋቸው ይባላል። እሳቸው እንዲፈቱ እቴጌ ጣይቱ በበኩላቸው "ዐፅመ ጊዮርጊስ ቢታሰርም ቢፈታም ለሀገሩ የሚገባውን ሰርቶ ነው። ኧረ ለመሆኑ ኢትዮጵያዊ ነኝ የሚለው ዮሴፍ ጣልያኖች በተንኰል ገብተው በማታለል ይኸን የመሰለ ሥራ ሲሰሩ አነጋጋሪ ኾኖ ሳለ እንዴት ሳያስጠነቅቅዎ ቀረ?" በማለት የእቴጌ ጣይቱ ብጡል ቁጣና መያት በኤርትራዊው ተወላጅ በግራዝማች ዮሴፍ ንጉሤ ላይ ዞረ።</p>

<p>የሚገርመው ነገር የውጫሌን ውል ለማረቅ፣ ለማለዘብ ወይም ጨርሶ ለመሰረዝ በሁለቱ መንግሥታት በኩል የሚደረገውን ፍትጊያ በዲፕሎማሲ ሁኔታ ለመያዝ በሚያካሄዱበት ወቅት፣ የጣልያን መንግሥት ኮንት አንቶኒሊን በዋና መልዕክተኛነት ይላከው እንጂ ሳሊምቢኒ ደግሞ የውጫሌን ውል ባለበት እንዲቆይ ከመንግሥቱ ታዝዞ ነበር። ስለዚህ ጉዳይ አስመልክቶ አንቶኒሊ ባሰፈረው ማስታወሻ ላይ "... የኢጣልያ መንግሥት አንድ ሺህ ብር ጉቦ ለግራዝማች ዮሴፍ ንጉሤ እንዲሰጥና ዮሴፍም ምኒልክ የውጫሌን ውል እንዲቀበሉ እንዲያደርግ አድርግ ተብዬ አደረግሁ..." ይላል። ይህ ደግሞ በተዘዋዋሪ መንገድ አስተርጓሚ መስሎ ኤርትራዊው ዮሴፍ ኢትዮጵያን መሸጡ ሊያስገርመን አይገባም። ገንዘብ ልብን በርግዶ ቢገባም ከሰዎች መካከል እንደዚህ ዓይነቱ ያለና የሚኖር ስለሆነ ለማስታወሻነቱ ከትውልድ ትውልድ ይተላለፋል።</p>

<p>በሌላ ጐኑ ደግሞ በአገር ፍቅር የነደደ ሰው እናያለን በዚህም እንጽናናለን። ነገሩ እንዲህ ኾነ፣ የምኒልክ ጦር በሙሉ አድዋ አካባቢ ሰፍሮአል። ባህታ አምኔዎስ የተባለ ኢትዮጵያዊም ኢትዮጵያ ጦር መሐል ነው። ባህታ ወደ ምስኮ ተልኮ ሩሲያ ውስጥ ተምሮ የተመለሰ ወጣት ነው። ባህታ የአገሩ ለመወረር መታሰብ አናዶት ከዳግማዊ ምኒልክ ጋር ዘምቷል። ጦርነቱ ሊጀመር ሶስት ቀናት ሲቀረው የካቲት 19 ቀን 1888 ዓ.ም ሩሲያ ለነበሩት የራሺያ ጓደኞቹ አንድ ደብዳቤ ፃፈ። ባህታ የፃፈው ደብዳቤ ሩሲያ ውስጥ ክሮንስታት በተባለው ጋዜጣ ላይ ታተመ። ከአድዋ ጦርነት በኋላም ጣሊያኖች ደብዳቤውን ተርጉመው መጋቢት 7 ቀን 1888 ዓ.ም ታትሞ በወጣው ሶታምፖ በተባለው ጋዜጣ ላይ አወጡት።</p>

<p>ባህታ ሞስኮ ላሉት ጓደኞቹ የጻፈው ለጦርነቱ ዋዜማ እርሱ ባለበት የጦር ክፍል የነበረውን ዝግጅት እንዲህ ይላል። "... ምሽጋችን እንደ አውሮፓውያን አመሻሽግ እያደረግን ሌትና ቀን በመሥራት ላይ ነን።በሺህ የሚቆጠሩ ዛፎችን እንቆርጣለን። አንዳንዱን ደግሞ ቁመቱን ልክ እንደናንተ እንደ ክርንስታት ፎቅ ቤቶች እያደረግን እናቆመዋለን። ... ውፍረቱም በእኔ እምነት የመድፍ ጥይት በስቶት የሚያልፈው አይደለም ሴቶችና ልጆች ደስስ እያላቸው በሥራው ይረዱናል።</p>

<p>... የእኛ ንጉሠ ነገሥት ዳግማዊ ምኒልክ ብዙ ጊዜ በዚህ በእኛ በኩል እያለፉ ለምን ይኸን ያህል ጥንቃቄ እንደምናደርግ ይጠይቁናል... በጣም ጥሩ ቦታ ይዘናል። ከፊት ለፊታችንም አምስት ደስስ የሚሉ ኮረብታዎች ይታዩናል። ... አራቱ በዙሪያችን ሲሆኑ አንዱ ግን ከእኛ አቅራቢያ ከመሐል ነው።ንጉሠ ነገሥታችን የሠፈሩት ከመሐከለኛው ተራራ ነው። ... ከየትም ቦታ ብንሆን የንገሠ ነገሥቴን ድንኳን አያለሁ በዚያም ያለውን የሴቶችን ዘፈንና የቄሶችን ዝማሬ እሰማለሁ ትናንት ንጉሠ ነገሥቴ ሠፈራችንን ለሶስተኛ ጊዜ ጐበኙልን ራሶች በሙሉ ከእሳቸው ጋር ነበሩ። ራስ መኰንንም መቀሌ ጦርነት ላይ የቆሰሉት አሁን ስለተሻላቸው አንድ ጊዜ እየጋለቡ በአጠጋቤ ሲያልፉ፣ ደፈርኩና "ካባዎ ከትከሻዎ ላይ ተቀድዷል" ብዬ ነገርኳቸው። ሳቁና ዝም ብለው "ከኢጣልያኖች አዲስና የተሻለውን ማርኬ አመጣለሁ" ብለውኝ ቀልደውብኝ አለፉ... እናንተ አገር (ሩሲያ) እንዳየሁት፣የእኛ አገር ወታደር መድኃኒትም ኾነ የቁስለኛ መታከሚያ ሆስፒታል የለንም። በተለይ ባለፈው ድርጊት ተማራኪ የኢጣሊያ ዜጐች የኾኑ ቁስለኞች እየበዙብን ስለሄዱ ስንሰለታቸውን እየፈታን እንለቃቸዋልን። ..." የሚል ነበር። የአድዋ ጦርነት ሲጀመር እነ ባህታ የሰሩት ምሽግ ያለ ጥቅም ቀረ። በማለት አጤ ምኒልክ ገጽ 201-202 ይገልጸዋል። ይኸን ስናነብብ ደግሞ የተማረ ሓበሻን ከመውደድና ከማክበር በስተቀር እንደ ኤርትራዊው ግራዝማች ዮሴፍ ንጉሤ አገሩን በአንድ ሺህ ብር የሸጠ ዳግማዊ ይሁዳ ሁሉንም በአንድ ተርታ ልናሰምርባቸው አንችልም።</p>

<p>ወደ ጅምራችን እንመለስና... በኢትዮጵያና በጣሊያን መንግሥታት መካከል በተካሄደው ውል ላይ ከፍተኛ ሚና የተጫወተው ግራዝማች ዮሴፍ በመሆኑ፣ ኮንት አንቶኔሊ በተደረገው ዳግመኛ ስህተት የተነሣ አፄ ምንልክ ዙፋን ፊት "ይኸን ሁሉ ነገር የምታበላሽ አንተ ነህ ቀጣፍ" ብሎ ተሳደበ።</p>

<p>ስለዚህ ጉዳይ ትራበርሲ የተባለው የአገሩ ተወላጅ በምኒልክና በእርሱ መካከል በተካሄደው ምልልስ ላይ ተመልካችና አዳማጭ ስለነበር፣ ለኢጣሊያ የውጭ ጉዳይ ሚኒስትር ጥቅምት 18 እና 21 1882 ዓ.ም በጻፈው "... ምኒልክ የአስተርጓሚውን የግራዝማች ዮሴፍ በአንቶኒሊ መሰደብና የደብዳቤውን ከፊታቸው በድፍረት መቅደድ ባዩ ጊዜ አንቶኒሊን ለመደብደብ ከመቀመጫቸው ተነሱ። በዚያ ያሉ መኳንንትና በተለይ እቴጌ ጣይቱ ገላግለው አንቶኒሊን ከመደብደብ አዳኑት..." ብሏል።</p>

<p class="align-right">(ይቀጥላል)</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>

</body>
</html>
