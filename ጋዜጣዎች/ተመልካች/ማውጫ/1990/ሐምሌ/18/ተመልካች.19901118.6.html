<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ፕሮፓጋንዳ ከሀሰትነት ወደ ሽብርተኝነት ተሸጋገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሻዕቢያ ፕሮፓጋንዳ ከሀሰትነት ወደ ሽብርተኝነት ተሸጋገረ</h1>


<p>ከኢትዮጵያ ጋር ባለው ግጭት በፖለቲካ፣ በወታደራዊና በኢኮኖሚ መስኮች የሽንፈትን ፅዋ እየጨለጠ የሚገኘው የኤርትራ መንግሥት እስከአሁን ይነዛ የነበረው የሀሰት ፕሮፓጋንዳ ምንም ዓይነት ውጤት ሊሰጠው ባለመቻሉ ስልቱን በመቀየር ወደ ሽብር ፕሮፓጋንዳ መሸጋገሩን ከወደ ሳዑዲ አረቢያ የተገኙ መረጃዎች አስታውቁ።</p>

<p>ሻዕቢያ በዓለም አቀፍ ደረጃ የያዘው የፕሮፓጋንዳ ዘመቻ የኢትዮጵያ መንግሥትና ዲፕሎማቶቹ ስለወቅታዊው የኢትዮ ኤርትራ ግጭት የሚሰጡትን መግለጫ የማፍረስ ሲሆን ይህ ተግባሩ እስከ እሁን ድረስ ምንም ዓይነት የተለየ ድጋፍ ሊያስገኝለት አልቻለም። በመሆኑም በአገር ውስጥ ብቻ ሳይሆን በየውጪው አገር ያሉት ዜጐቹን ሊያስበረግግና ተስፋ ሊያስቆርጥ የሚችል የሽብር ፕሮፓጋንዳ መጀመሩን የሚያስረዱ መረጃዎች ለዝግጅት ክፍላችን ደርሰዋል። እንደ መረጃው ከሆነ የሻዕቢያ መንግሥት አሁን የጀመረው የፕሮፓጋንዳ ምዕራፍ በታለይም በሳዑዲ አረቢያ የሚገኙትን የኢትዮጵያ ፓስፖርት የያዙ የቀድሞዋ የኤርትራ ክፍለ ሀገር ተወላጆች የኤርትራን ዜግነት እንዲይዙ የሚያስገድድ ከመሆኑም በላይ ድርጊቱ ከፍተኛ ትርፍ ያስገኝልኛል ብሎ የቀየሰው ነው።</p>

<p>የኤርትራ መንግሥት ለዚህ ዕቅዱ የሚጠቀምበት የሰሞኑ ታክቲኩ "የኢትዮጵያ መንግሥት በአዲስ አበባ በሚገኙ ኤርትራውያን ድርጅቶች ላይ ፈንጂ እያጠመደ ዘመዶቻችሁን ለመፍጀት አቅዷል" የሚል እንደሆነ ከተለያዩ አቅጣጫዎች እየተሰማ ነው። የዚህ ዓይነቱ ሽብርተኛ ፕሮፓጋንዳ ዒላማ የሆኑት በሳዑዲ አረቢያ የሚኖሩ የኤርትራ ደም ያላቸው ሰዎች በከፍተኛ ስጋት ላይ በመውደቅ ሁኔታውን ለማጣራት ወደየዘመዶቻቸው በመደወል ጭንቀታቸውን በመግለፅ ላይ ናቸው።</p>

<p>ይህ የሻዕቢያ አዲስ የፕሮፓጋንዳ ዘመቻ በሳዑዲ አረቢያ የሚገኙ የኤርትራ ደም ያላቸው ሰዎች በዜግነታቸው ጉዳይ ላይ ውሳኔ አድርገው የኤርትራን የዜግነት መታወቂያ እንዲውስዱ የሚያስገድድ ሲሆን አንዳንዶች በመዳናገጥ በሻዕቢያ ዒላማ ውስጥ እንዲገቡ ያደረጋቸው ሲሆን አንዳንዶቹ ግን ወደ አዲስ አበባ እየደወሉ ትክክለኛውን ሁኔታ ከተረዱ በኋላ የተረጋጉ መሆናቸውን የደረሰን መረጃ ያመለክታል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>

</body>
</html>
