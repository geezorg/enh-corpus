<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰላም ሰማይ ጥግ ሆኗል ለጦርነቱ ቆጠራው የሚጀመር ይመስላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ዜና ፍትሻ</span></h3>
<h2 class="align-center">ሰላም ሰማይ ጥግ ሆኗል ለጦርነቱ ቆጠራው የሚጀመር ይመስላል</h2>


<p>ችግሮቻችን ብዙ፣ መፍትሔዎቻችን ጥቂት ናቸው። ችግራችን ኋላ ቀርነታችን ነው እንላለን። ኋላ ቀር በመሆናችን ደህይተናል። በመደህየታችን ኋላ ቀርተናል። ችግሩ ዙሪያ ጥምጥም ነው። ሌላው ችግራችንን ለመረዳት አለመቻል ነው የሚሉም አሉ። ችግር በየት በኩል ሊመጣ ይችላል? ሲመጣ እንዴት ሊወገድ ይችላል? ለሚለው የመፍትሔ ቅድመ ዝግጅት አለማድረግ ሌላው ችግራችን ነው። ዛሬ ደግሞ የሻዕቢያ ወረራ ስጋት አንዱና ዋነኛ ችግራችን ሁኖ ቀርቧል። ሻዕቢያ ትናንት የተወለደ ድርጅት አይደለም። በተለይ ከኢሃዴግ ባለሥልጣኖች ጋር አብረው ሲሰሩና ሲያሴሩ ብዙ ዓመት ቆይተዋል። ኢህአዴግ ከኢትዮጵያውያን ይልቅ ለሻዕቢያ ሰዎች ልቡን የሰጠ ድርጅት ነበር። ሻዕቢያም በኢትዮጵያ ፖለቲካ፣ ኢኮኖሚና ማህበራዊ እንቅስቃሴ ላይ ተንሰራፍቶ ቆይቷል።</p>

<p>ሻዕቢያ ሰንደቅ ዓላማ ለማውለብለብና ቤተመንግሥት ለመቀመጥ የነበረውን ጥማት ከሰባት ዓመት በፊት ባደረገው ግንጠላ ተወጣ። ኢህአዴግም ሙሉ ድጋፍ ሰጥቶ ተልእኮው እንዲሳካ አደረገ። ግን መለስ ብሎ የሕዝብንና የአገርን፣ ጥቅም ለማሰብና ለማሰላሰል ሳይቻል እስከ ቅርብ ጊዜ ተቆየ። የነፃነትና የግንኙነት ጫጉላ ሽርሽር ወደ ምሬትና ብሶት ተለወጠ። ወትሮውኑ የሁለቱ መሪዎች ትንፋሽ እየተጠበቀ የሚራመደው የፖለቲካ ጉዞ አንድ ሥፍራ መቆም ነበረበትና ቆመ። መወነጃጀል መጥቶ የጦርነት አባዜ ጥርሱን አገጠጠ። ድሮ ብፃይ ብፃይ ሲባባሉ የነበሩ ጀግኖቻችን የስድብና የወንጀል መዝገበ ቃላት (የስድብ መዝገብ እንበለው) እያገላበጡ በመፈለግ መዘላለፍና መጠራረብ ጀመሩ። ዝሆኖች ሲጣሉ ሳሮች ይጐዳሉ እንደሚባለው በግጭቶችና በጦርነቶቹ የተጐዱት ንፁሐን ዜጐች ሆኑ። የትግራይ ወገኖቻችን ናቸው። 58 ሚሊዮን ሕዝብ በደጀንነት ይዘን ስናበቃ በጥቂት አምባገነኖች መደፈራችንና መወረራችን ከማሳዘን አልፎ የሚያስቆጭ ነው። በርግጥ የኤርትራ ሕዝብ ወርሮናል አንልም። ግን ደግሞ አልወረረንም ማለትም የምንችል አይመስለንም። ብቻ ከሁለቱም ጫፎች መካከል አንድ ሀቅ አለ።</p>

<p>ራስን ማታለል የመሰለ ከባድ ነገር የለምና። ናይጂሪያኖች አንድ ተረት አላቸው። መንገድ ላይ ተፀዳድተህ ብትሔድ ስትመለስ ዝንቦች ይጠብቁሃል የሚል። ይህ ሲባል ዋናው ትኩረታችን ሕዝቡ ቁጭ ብሎ በላዩ ላይ ችግር ሲቆለል ለምን ያያል ለማለት ነው። ውግዘቱም ዛቻም፣ እርግማንም ማንን ገደለ። ቢገድል ኖሮ ኢሳያስ 61 ሚሊዮን ጊዜ ሞቶ በዚያው መጠን የቀብሩ ሥነ ሥርዓት በተፈፀመ ነበር። ግን ውግዘት ደግሞ የአምባገነኖችን ደረት የሚያሰፋ መሆን የለበትም። ተግባርም ሊጨመርበት የሚገባው ይመስለናል።</p>

<p>ሻዕቢያ ይህንን ዓይነቱን የወረራና የኤርትራን ሕዝብ ጉሮሮ የመዝጋት ስህተት ሲፈፀም ሸፍቶና ጫካ ገብቶ እንዳልሆነ ግልጽ ነው። ይህንን ሴራ በመፈፀም ላይ ያለው ቤተ መንግሥት ተቀምጦ ነው። ቤተ መንግሥቱ ያለው ሩቅ አይደለም። ሕዝቡ ለችግሩ መፍትሄ ለማስገኘት አምባገነኖችን ማስወገድ መቻል ይኖርበታል። እስከዚያው ስደቱ አስፈሪ እየሆነ መጥቷል። የፕሮፓጋንዳው ዘመቻው ተጧጡፎ። ከመድፍ የባሰ ሆኑአል። ሻዕቢያ፣ በአሥመራ ከተማ በአማርኛ ቋንቋ አንድ የራዲዮ ጣቢያ አቋቋመ። ይህ ቋንቋ የሻዕቢያ አምባገነኖች የሬዲዮ ጣቢያ ማቋቋም ይቅርና ቋንቋውን መስማት የማይፈልጉት ነበር።</p>

<p>ይሁንና ስድቡ፣ ዛቻው በዚያ በኩል እየቀጠለ ነው። እነ ጥላሁን ገሠሠ፣ መሐሙድ አህመድ፣ ዓለማየሁ እሸቴ የብሶት ዘፈን እንዲያሰሙን እየተደረገ ነው። የፕሮፓጋንዳ ዘመቻ ሲጀመር አምባገነኖች ተሽቀዳድመው ሬዲዮ ጣቢያ ያቋቁማሉ፣ ሬዲዮ ጣቢያ ይይዛሉ። ከአሥመራም የሚደርሰን ይኸው ነው። እሮሮ፣ እዬዬ፣ ስድብና ዛቻ እየተወናጨፈ ይመጣልናል። ከመሀል አገርም ከወገን መገናኛ ብዙሃን የሚተላለፍ አለ። ይህም ከተጠቂው ወገን የመሆኑ ጉዳይ በአዘኔታ ሊታይ የሚገባው ነው። በሬዲዮአችን በቂ ሥራ የሚካሄድ መስሎ እንደማይታይ ታዛቢዎች ይናገራሉ።</p>

<p>ያም ሆኖ አልሰሩም ለማለት ሳይሆን መጠናከር፣ ለቀቅ መጠቅ ማለት ነበረበት ለማለት ነው። ደግነቱ ኢትዮጵያዊነትን በሚመለከት የሚሰጠው ትንተና መጠነኛ ቢሆንም መልዕክቱ ያስደስታል። ተሌቪዥን በስዕል አጋጣሚው የሚያካሂደው ቀላል ባይሆንም ስዕሉ ደህና ገፅታ እንደሚሰጥ መናገር ይቻላል። በቅርቡ ተፈናቅለው የመጡ አንዲት ወይዘሮ የተናገሩት ልብ የሚነካ ነበር። "በኤርትራ ውስጥ የሚኖር የመሀል አገር ሰው አራት እግር ያለው አህያ ነው" መባሉን በምሬት ተናገሩ። እንደብደብ እንወገር ወይ?! ሲደበድቡን እንኳ ከጀርባችን ላይ ነው። ይገርፉናሉ ብለዋል። ሻዕቢያና ተከታዮቹ ለኢትዮጵያ ሕዝብ ታላቅ ቁርሾ አትርፈዋል። ሕዝቡ ባበላ ባጠጣ፣ መብቱን በተገፈፈ መደብደብ ከሆነ አፀፋ መመለሱ የሚፈፅመው በምን መልኩ መሆን እንደሚገባው መሪዎቻችን መጠየቅ አለባቸው።</p>

<p>ሰሞኑን የተገረፉ ሰዎች አካል እየተገለጠ ስንመለከት ከርመናል። በቅርቡ ደግሞ በየመንገዱ የሚገደሉ በረሃብ የሚሞቱ በርካታ እንደሆኑ ሰምተናል፣ አይተናል። ግፉ በዛ። ትዕግሥት የምትለዋን ቃል ይዘን እየተጓዝን ነው። በትዕግሥት ምናልባት ለኖቤል ሽልማት አቶ መለስ እየተዘጋጁ ይመስላል። ግን ከሽልማቱ ባሻገር ቀን በገፋ ቁጥር ሞቱም፣ ስደቱም እየከፋ ነው። ጥያቄው ከቴሌቪዥኑ፣ ከሬዲዮው፣ ከጋዜጣው ከመግለጫው ሌላ ምን መደረግ አለበት? ለሚለው መልስ ሰዓቱ የደረሰ ስለመሰለን ወደማይቀረው ርምጃ እንሔድ እንጂ የሚሉ አሉ።</p>

<p>አሁን ጥያቄው ይኸ ሳይሆን እንደማይቀር አዝማቾቻችን የተረዱት ይመስላል። የቆጠራው ጊዜ (ጮኡንት ዶውን) የሚጀመር መስሎ ይታያል። የትናንትናዋ የአሰብ ተፈናቃይ የተናገሩት ቃል ብዙዎቹን ከማስለቀስ አልፎ "አሁንስ በዛ ያሉና ብሶት ያሰሙ ነበሩ። የሰሞኑን ዜና ስንፈትሽ ፕሮፓጋንዳው አይሏል። የሰላሙ ነገር ርቆና መጥቆ ያመለጠ ይመስላል። ቀሪው ጉዳይ ያው የተፈራው ነገር ነው። ጦርነት። ችግሩ በዚህ የሚፈታ ከሆነ ታዲያ ምን ይደረግ? የሚሉ አሉ። ሌላ መፍትሔ ተፈልጐ ጠፋ። አቶ ኢሣይያስ ሽራሮን ከምሰጥ ፀሐይ ለዘላለም ብትጨልም ይሻላል ብለዋል። ሽራሮንም ይለቃሉ ፀሐይም አትጨልም ተብሏል። አሁንም በድንበር አካባቢ ብዙ ደም ይፈስሳል ስደቱም በዝቷል። ምነው ጐበዝ አንድ በሉ እንጂ! እየተባለ ነው። አንግዲህ የጦርነቱ መከፈት ቆጠራው ከዚህ ይጀምራል ባይባልም የሰላሙ ጉዳይ መራቅና የጦርነቱ አይቀሬነት እንደሚታይ የሚያስገነዝብ ይህናል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>


</body>
</html>
