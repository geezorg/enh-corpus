<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደ አሥመራ የተመለሱ ኤርትራውያን ከኢሣያስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">"እናንተ እኮ በኢትዮጵያ የራሳችሁን እንጀራ ስትጋግሩ የኖራችሁ ናችሁ"</h3>
<p class="align-right">ኢሣያስ አፈወርቂ</p>

<h2 class="align-center">ወደ አሥመራ የተመለሱ ኤርትራውያን ከኢሣያስ
ጋር ሊግባቡ አልቻሉም - የሞቱም መኖራቸው ተገለፀ</h2>


<p>የኤርትራ መንግሥት በኢትዮጵያ ላይ ለከፈተው ጦርነት የገንዘብ መዋጮ በማድረግ ሲደግፉና መረጃ ሲያቀብሉ በመገኘታቸው የኢትዮጵያ መንግሥት ሰብስቦ ወደ አገራቸው ከመለሳቸው መካከል አንዳንዶቹ ከፕሬዚዳንት ኢሳያስ አፈወርቂ ጋር በግንባር ተገናኝተው ሊግባቡ ካለመቻላቸውም በላይ የፕሬዚዳንቱ የጥቃት ሰለባ መሆናቸውን ከወደ አሥመራ የነፈሱ መረጃዎች ጠቆሙ።</p>

<p>ካለፉት አራት ወራት ጀምሮ በሺህዎች የሚቆጠሩ ኤርትራውያን በኢትዮጵያ መንግሥት ተለቅመው ከረጅምና አድካሚ ጉዞ በኋላ ወደ አገራቸው ለመመለስ ቢችሉም እዚያ ሲደርሱ የጠበቃቸው አቀባበል አርኪ እንዳልነበር ከአሥመራ አፈትልከው የሚወጡ መረጃዎች ገልፀዋል።</p>

<p>በተለያዩ ዙሮች ወደ አገራቸው እንዲመለሱ የተደረጉት ኤርትራውያን ኤርትራ ከደረሱ በኋላ በቀጥታ ከዘመዶቻቸው ለመቀላቀል አልተፈቀደላቸውም። ይልቁንም ሻዕቢያ ተመላሾቹን ኤርትራውያን በተለየ ሥፍራ በካምፕ ውስጥ አጉሮአቸዋል። ይህ ሁኔታ ተመላሾቹን በማስቆጣቱ ተወካዮችን መርጠው ወደ ፕሬዚዳንት ኢሳያስ ዘንድ ልከዋቸው ነበር። ተወካዮቹም ለፕሬዚዳንቱ ካቀረቡዋቸው ጥያቄዎች መካከል አንገብጋቢው ከብዙ መጉላላት በኋላ ወደ አገራቸው የተመለሱት ኤርትራውያን ከዘመዶቻቸው ጋር ከመቀላቀል ይልቅ እንደ እሥረኛ በልዩ ካምፖች ውስጥ ታጉረው የሚቆዩበት ምክንያት ምንድን ነው? የሚል እንደሆነ መረጃው ጠቁሞአል። ይሁን እንጂ ፕሬዚዳንቱ ለተወካዮቹ የሰጡት መልስ የኢትዮጵያ መንግሥት ሀብት፣ ንብረታቸውን ዘርፎ ባዶአቸውን ያባረራቸው መሆኑን ለዓለም ለማሳየት ፎቶግራፍ መነሳትና በቪዲዮም መቀረጽ ስላለባቸው መሆኑን የሚገልጽ ነበር።</p>

<p>በተሰጣቸው መልስ ያልረኩት ተወካዮች ሁኔታውን ተቃውመው ለአቶ ኢሳያስ በገለፁበት ጊዜ ፕሬዚዳንቱ በቁጣ መንፈስ "እናንተ እኮ በኢትዮጵያ የራሳችሁን እንጀራ ስትጋግሩ የኖራችሁ ናችሁ። ለአገራችሁ ይህ ነው የሚባል የሰራችሁት ነገር የለም" የሚል መልስ ሰጧቸው። ከተወካዮቹ መካከል አንዱ አዛውንቱ አቶ ገብረ ትንሣኤ ተድላ ነበሩ። እርሳቸውም ይኸንን የአቶ ኢሳያስን መልስ አልወደዱትም። በዚህም የተነሳ ብዙም ሳይቆዩ ጥንቱንም የነበረባቸው በሽታ ተቀስቅሶባቸው ለሞት ዳርጓቸዋል ይባላል።</p>

<p>ሌላው አቶ ኢሣያስን ያነጋገሩት በኢትዮጵያና በኤርትራ ከፍተኛ መዋዕለ ንዋይ እንዳፈሰሱ የሚነገርላቸውና በኢትዮጵያ የረድ ጸአ ጮንስትሩችቲኦን ጮምፓንይ - የቀይ ባህር የኮንስትራክሽን ኩባንያ- ባለቤት የነበሩት ኢንጂነር ሠርፁ ናቸው። እንደ አንዳንድ ይፋ ያልሆኑ ምንጮች መግለጫ ከሆነ አንጂነር ሠርፁ የአቶ ኢሣያስ መልስ ያሳደረባቸውን ስሜት አፍነው አልቀሩም። ያልጠበቁትን መልስ በመስማታቸው ኢሣያስ የወሰዱት እርምጃ ትክክል እንዳልሆነና በወሰዱትም እርምጃ ኤርትራም ሆነች ኤርትራውያኑ ከመጠቀም ይልቅ የተጐዱበት መሆናቸውን በኃይለ ቃል እንደተናገሩዋቸው ይነገራል።</p>

<p>ኢንጂነር ሠርፁ ከአቶ ኢሣያስ ከተለዩ ከጥቂት ጊዜያት በኋላ ሞተዋል የሚባልም ወሬ አለ። የመሞታቸውም ምሥጢር ይኸው ከአቶ ኢሰያስ ጋር የተለዋወጡት ኃይለ ቃል እንደሚሆን ነው የሚጠረጠረው። የተመልካች የዝግጅት ክፍል ሁኔታውን ከቀይ ባህር የኮንስትራክሽን ኩባንያ ለማጣራት ያደረገው ሙከራ ሊሳካ አልቻለም። ኢንጂነር ሠርፀ በአሥመራ ከተማ ከፍተኛ ሕንፃዎችን የገነቡ መሆናቸውም ይነገራል።</p>

<p>በሌላ በኩል ዳግም በሰላይነትና ለጦርነቱ መዋጮ በማድረግ ተጠርጥረው በኢትዮጵያ መንግሥት ከተሰበሰቡት መካከል ጉዳያቸው ተጣርቶ ንፀሕናቸው የተረጋገጠላቸው የኤርትራ ደም ያለባቸው ሰዎች ወደ ሰላማዊ ኑሮአቸው እንዲመለሱ መንግሥት የለቀቃቸው መሆኑም ጉዳዩ የሚመለከታቸውን ግለሰቦች የጠቀሰው የዜና ምንጫችን አስረድቷል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>

</body>
</html>
