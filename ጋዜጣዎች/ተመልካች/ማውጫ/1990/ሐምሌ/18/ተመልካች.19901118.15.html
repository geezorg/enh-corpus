<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ደስታችን ዘላቂ እንዲሆን...</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕስ አንቀጽ</span></h3>
<h1 class="align-center">ደስታችን ዘላቂ እንዲሆን...</h1>


<p>ሰሞኑን በኤርትራና በኢትዮጵያ መካከል የተነሳውን ግጭት አስመልክቶ የአዲስ አበባ ሕዝብ በየወረዳው ተሰብስቦ ውይይት አካሄዶ ነበር። ባሳለፈው የሦስት መንግሥታት ዕድሜ ውስጥ የአዲስ አበባ ሕዝብ ለስብሰባ ሲጠራ በከፍተኛ ቁጥር ወደየመሰብሰቢያ አዳራሾቹ የጐረፈበት ጊዜ ቢኖር ባለፈው እሁድ በወቅታዊ የአገር ጉዳይ ላይ ለመወያየት በተጠራበት ጊዜ ብቻ ነው። ቢባል ማጋነን አይሆንም።</p>

<p>ባንድ በኩል የአገር ጉዳይ በመሆኑ በሌላ በኩል ደግሞ በኢትዮጵያ በሚኖሩ የኤርትራ ተወላጆች የዜግነት ጉዳይ ላይ የሕዝብን አስተያየት ለመስማት ሰው በነቂስ ነበር ወደየተጠራበት አዳራሽ የወጣው የስብሰባው ዓላማ በኢትዮጵያና በኤርትራ መካከል ስለተፈጠረው ግጭት መነሻና ሁኔታው አሁን ስለሚገኝበት ደረጃ ለሕዝብ ግንዛቤ ማስጨበጥ ነበር።</p>

<p>መድረኮቹ ከምንጊዜውም በላይ ዴሞክራሲያዊ የነበሩ በመሆናቸው ሕዝቡ ከአጀንዳው እየወጣ ጭምር የልቡን ሲናገር የዋለበት ሁኔታ ተስተውሏል። የመድረክ መሪዎቹም በኢትዮጵያ ታሪክ ምናልባት ለመጀመሪያ ጊዜ ያለምንም ፍራቻ የፈለገውን ሁሉ ለመናገር ችሎ ነበር። የዴሞክራሲ ፍሬ ጐመራ እንበል? ወይስ ወቅቱ የፈጠረው ጭንቀት ናይጄሪያ የፖለቲካ እስረኞቿን ለመፍታት እንዳስገደዳት ሁሉ የእኛም ዴሞክራሲ ነፃ መውጣቱ ይሆን? በሁለቱም ቢሆን እርምጃው የሚከፋ አይደለም። ጭራሹን ከሚቀር ዘግይቶም ቢመጣም በደስታ የማንቀበልበት ምክንያት የለም።</p>

<p>ይሁን እንጂ ደስታችን ዘለቄታ የሚኖረው ይህ ጅምር ወቅታዊ ሆኖ ከወቅቱ ችግር ጋር የሚጠፋ ሳይሆን የበለጠ አብቦና ፈክቶ እየታደሰ መሄድ ሲችል ነው። በመሆኑም ይኸው የሚቀጥልበት ሁኔታ መመቻቸት አለበት። በተለይም የአዲስ አበባ ከተማ መስተዳድር ምክር ቤት ሥራ አስፈፃሚዎችና ካድሬዎች ካለፉት ቀናት ስብሰባዎች የአገኙት ዋነኛ ትምህርት ቢኖር ሕዝቡ አገሩን ከማንኛውም ወረራ ለመከላከል የአሳየውን ዝግጁነትና ቁርጠኝነት ያህል እንደልብ ለመናገር በመቻሉ መደሰቱን ጭምር ነው።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>

</body>
</html>
