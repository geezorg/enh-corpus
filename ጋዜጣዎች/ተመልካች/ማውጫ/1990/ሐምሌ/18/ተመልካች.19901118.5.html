<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ አንድም ኢትዮጵያዊ ከግዛቴ አላስወጣሁም አለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኤርትራ አንድም ኢትዮጵያዊ ከግዛቴ አላስወጣሁም አለች</h1>
<p class="align-right">ሪፖርታዥ</p>


<p>ሙሉ በሙሉ ጦርነት ባይጀመርም በኢትዮጵያና በኤርትራ ድንበር መካከል ሰላም እንደሌለ የቪኦኤው ስኮት ስተነል ሪፖርት አረጋገጠ። እንደ ሪፖርቱ ከሆነ የሁለቱም አገሮች ወታደሮች በየድንበሮቻቸው በመመሸግ ተፋጠው ይገኛሉ።</p>

<p>ሰሞኑን አካባቢውን የጐበኛው የተባበሩት መንግሥታት መልዕክተኞች ቡድን በትግራይና በአፋር ድንበሮች አካባቢ በጦርነቱ ምክንያት ቁጥራቸው አንድ መቶ ሺ ገደማ የሚደርሱ ሰዎች መፈናቀላቸውን አረጋግጧል። ይሁንና ኤርትራ ከግዛቴ አንድም ኢትዮጵያዊ አላስወጣሁም ስትል የተባበሩት መንግሥታት መልዕክተኞች በስፍራው በመገኘትና በዓይናቸው ያዩትን ክዳለች። ይልቁንም ኤርትራ ቁጥራቸው ከ100 ሺ በላይ የሚሆኑ ዜጐቼ ከኢትዮጵያ ተባረዋል ስትል ትከሳለች። በሌላ በኩል ከኤርትራ ተፈናቅለው በዚሁ በአፋርና በትግራይ ድንበር ላይ ለተከማቹት ኢትዮጵያዊያን የሚውል የእህል ክምችት መገባደዱንና እስከ መስከረም ወር 1991 ድረስ ተጨማሪ እህል ለማግኘት እንደማይቻል የተባበሩት መንግሥታት የምግብና እርሻ ድርጅት (ፋኦ) ማስታወቁን ከዜናው ጋር የደረሰን ሪፖርት ገልጦአል።</p>

<p>ይህ በእንዲህ እንዳለ ሰሞኑን በኢትዮጵያ ቴሊቪዥን በፊልም እየተደገፉ በመቅረብ ላይ ያሉት የኤርትራ መንግሥት በዜጐቻችን ላይ እያደረሰ ያለው ስቃይ የኢትዮጵያውያንን ትዕግሥት እየተፈታተነ መሆኑን ታዛቢዎች ይናገራሉ። በቴሌቪዥን እየታዩ ያሉት ዘግናኝ ድብደባዎችና ሰቆቃዎች ለሕዝብ እየታዩ ሕዝብን በማበሳጨት ላይ እያሉ በአገር ላይ ወንጀል አልሰሩም ተብለው በሰላም እንዲኖሩ በዞን 1 ከተፈቀደላቸው ኤርትራውያን መካከል ጥቂቶቹ በዞን አንድ ስብሰባ አድርገው "ተቃዋሚዎች ከኢህአዴግ መንግሥት ጋር ሊያጣሉን ይፈልጋሉ" በማለት ውንጀላ ማሰማታቸው ይብሱኑ ኢትዮጵያውያንን ማበሳጨቱን ታዛቢዎችን በአንክሮት ይናገራሉ። እነዚህ ታዛቢዎች እንደሚሉት ኤርትራውያኖቹ አገራቸው በኢትዮጵያውያን ላይ የምታደርሰው በደል አንሶ እነርሱ ደግሞ በገዛ አገራቸው የሚኖሩ ዜጐችን ከመንግሥት ነጥለው በማየት መወንጀላቸው የሚያስደነቅ ነው። ጥያቄያቸውም ተቃዋሚዎች ከአገር እንዲወጡ የሚማፀን ይመስላል በማለት አባባላቸውን ያብጠለጥሉታል። አንዳንዶቹም ከዚህ ከረር ባለ ሁኔታ ኤርትራውያን በአገራችን የሚኖሩት በመንግሥት ቸርነት ሳይሆን በኢትዮጵያውያን ፈቃድ መሆኑን ሊረዱ ይገባቸው ነበር ይላሉ። እኛ ወንድማማቾች ነን። አሁን የተፈጠረው ሁኔታ ለተቃዋሚዎች የተመቸ ሆኔታ ፈጥሮአል በማለት ከተሰብሳቢዎቹ በአንዱ የተሰነዘረው አስተያየት በተቃዋሚዎች ዘንድ መንግሥት ወይ እኛን አለዚያም እርሱን ከአገር ያስወጣ የሚል ስሜት አስከ መፍጠር መድረሱን ታዛቢዎች ይናገራሉ። ኤርትራ ኢትዮጵያን በመውረሯ የተነሳ ተቃዋሚዎች ማንኛውንም ልዩነት ወደ ጐን በመተው ለአገር አንድነት ሲሉ ለመንግሥት ድጋፍ በመስጠት የኤርትራን መንግሥት ወረራ በፅኑ እየተቃወሙ ከመሆናቸውም በላይ የገንዘብ፣ የማቴሪያልና የፖለቲካ ድጋፍ በመስጠት ላይ መሆናቸው ይታወሳል።</p>

<p>ከእነዚህ ተቃዋሚ ኃይሎች አንዱ ወገን የሆነውና በአሜሪካ የሚገኙ ኢትዮጵያውያን ስብሰባ አገራችን ላይ ለተቃጣው የሻዕቢያ መራሹ የኤርትራ መንግሥት ወረራ መከላከያ እርዳታ ይሆን ዘንድ በርከት ያለ ገንዘብ ማዋጣቱ ቀደም ሲል በዜና አውታሮች የተነገረ ሲሆን ይህንኑ ተግባር ለማጠናከር ኮሚቴ አቋቋሞ እየተንቀሳቀስ መሆኑንና አስፈላጊም ከሆነ የገንዘብ ብቻ ሳይሆን የሕይወት መስዋዕትነትም ለመክፈል ዝግጁ የሆኑ አያሌ ኢትዮጵያውያን እንዳሉ የኮሚቴ አባሎቹ መግለጣቸውን የኢትዮጵያ ቴሌቪዥን በምስል አስደግፎ ባለፈው ሳምንት የቀረበው ዜና የሚታወስ ነው።" ሁኔታዎች በእንዲህ እያሉ በዞን አንድ የተሰበሰቡ ኤርትራውያን የሰነዘሩት ትችት ተቃዎሚዎችን ክፉኛ ያስቆጣ መሆኑን ታዛቢዎች ገልጠው መንግሥት ስለ ኤርትራውያን ያለው አቋም የተልፈሰፈሰና ቆራጥነት ያጣ ነው ይላሉ። እነዚሁ ታዛቢዎች በኤርትራ የሚኖሩ ኢትዮጵያውያን ደም ኃላፊነት የኢሳያስ አፈወርቂ እብድ አመራር የመጀመሪያ ዳረጃ ተጠያቂነት ቢያስቀምጠውም የኢህአዲግ መራሹ የኢትዮጵያ መንግሥት መሪዎች መለስለስ ደግሞ ለኤርትራውያኑ ማን አለብኝነትና ንቀት አይነተኛ ምክንያት መሆኑን ያሰምሩበታል።</p>

<p>በኢንተርኔት አማካኝነት የሚደረገውን የፕሮፓጋንዳ ዘመቻ በተመለከተ ከቀድሞው ይልቅ አሁን በኢትዮጵያ በኩል የሚደረገው ርብርቦሽ የተሻለ እንደሆነ ታይቷል። በዚህ መሠረት የኢትዮጵያ የግል ጋዜጦች አዲስ ትሪቡን ዘ ሞኒተር ወዘተ ... ጥረታቸው የሚደነቅ ነው።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሐምሌ 18 ቀን 1990</a></p>

</body>
</html>
