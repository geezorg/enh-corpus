<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የመልሶ ማጥቃቱን እርምጃ በአሰብ ልትጀምር ትችላለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢትዮጵያ የመልሶ ማጥቃቱን እርምጃ በአሰብ ልትጀምር ትችላለች</h1>
<h3 class="align-center">ከኢትዮጵያ የወጡት ኤርትራውያን ዳግም እንዳይመለሱ መደረጉን የሰብአዊ መብት ኮሚሽን ነቀፈ</h3>


<p>ጋዜጠኞች ወደ ጂቡቲ እየጐረፉ ነው።</p>

<p>ከሰኔ 12 ቀን ጀምሮ ጋብ ያለው የኢትዮጵያና የኤርትራ ጦርነት በመልሶ ማጥቃት እርምጃ ዳግም ሊጀምር እንዳሚችልና የውጊያውም አውድማ ከኢትዮጵያ መሬት ወጥቶ በአሰብ ሊሆን እንደሚችል ተገለፀ።</p>

<p>ተቀማጭነቷ በለንደን የሆነችውና ወደ ኢትዮጵያ በመመላለስ የጦርነቱን ሂደት ለድርጅቷ ስትሸፍን የቆየች አንዲት እግንሊዛዊት ጋዜጠኛ ሰሞኑን ለድርጅት ክፍላችን እንዳስታወቀችው ኢትዮጵያ እስካአሁን ከመከላከል ያለፈ እርምጃ ያልወሰደችው ለሰላም ዕድል በመስጠትና እግረመንገዷንም ኃይሏን ለማጠናከር መሆኑን አስታውቃ ከአሁን በኋላ ግን የሰላሙ ጥረት የማይሰምር፣ ከሆነ ባልታሰብ ጊዜ ከመከላከል ወደ ማጥቃት ልትሸጋገር ትችላለች ብላለች።</p>

<p>በኢትዮጵያና በኤርትራ መካከል የሚገኘውን የአንድ ሺህ ኪሎ ሜትር ርቀት የኤርትራ ሠራዊት በፈንጂና በኮንክሪት ምሽግ ያጠረ በመሆኑ ኢትዮጵያ አሁን ለመውሰድ የምትችለው እርምጃ ስትራቴጂካዊ የሆነውን የአሰብን ወደብ በቁጥጥሯ ሥር መዋል ይሆናል የሚል የፖለቲካ ተንታኞች ጠንካራ ግምት አለ። በኢትዮጵያ ከሚገኙትና ከቦታ ቦታ በመዘዋወር ለዜና ድርጅታቸው ከሚዘግቡት የውጭ ጋዜጠኞች መካከል በርካታዎቹ ወደጂቡቲ ያቀኑ ሲሆን በውጭ ያሉትም ትኩረታቸውን በዚህችው የወደብ ከተማ ላይ አድርገዋል። እንደ ዜና ምንጫችን እምነት ሊነሳ የሚችለውን የኢትዮጵያ መንግሥት የመልሶ ማጥቃት እርምጃ በቅርበት ለመከታተል ከጂቡቲ የተሻለና የቀረበ ሌላ አማራጭ የለም።</p>

<p>ይህ በእንዲህ እንዳለ የተባበሩት መንግሥትት ድርጅት የሰብዓዊ መብት ኮሚሽን ኢትዮጵያ የኤርትራ ዜጐችን ከአገሯ ማስወጣቷንና ዓለም አቀፉን የሰዎች በነጻ የመንቀሳቀስና እኩል የመታየት መብትን መጻረሯን ታቁም ሲል ላቀረበባት ክስ ኢትዮጵያ በበኩሏ አፀፋውን ሰጥታለች። ከኢትዮጵያ በሚወጡት የኤርትራ ዜጐች ፓስፖርትና የመታወቂያ ሰነዳቸው ላይ "የተባረረ ዳግም ወደ ኢትዮጵያ እንዲገባ ያልተፈቀደለት በማለቱ መታተሙ እጅጉን ያሳሰባቸው መሆኑን የገለጹት ኮሚሽነሯ ወ/ሮ ሜሪ ሮቢንስን ናቸው።</p>

<p>የኢትዮጵያ መንግሥት በበኩሉ የኮሚሽነሯ ውንጀላ መሰረተ ቢስ በመሆኑ የእርምት መግለጫ ማውጣት ይኖርባቸዋል ሲል ክፉኛ ወቅሷቸዋል። የኢትዮጵያ የውጭ ጉዳይ ሚኒስቴር መግለጫ እንዳሰፈረው የሰብዓዊ መብት ኮሚሽነር ያወጡት መግለጫ ከእውነት የራቀ ብቻ ሳይሆን የኮሚሽኑን መልካም ስምና ዝና ሊያጐድፍ የሚችል በመሆኑ በተሳሳተ መረጃ ላይ የተመሰረተው ይኸው መግለጫ በአስቸኳይ እርማት እንዲደረግበት ጠይቋል።</p>

<p>የኢትዮጵያና የኤርትራ ግጭት ከተጀመረ ሰባተኛ ሳምንቱን ያስቆጠረ ቢሆንም የተ.መ.ድ የሰብዓዊ መብት ኮሚሽን በጦርነቱ ምክንያት ስለተፈናቀሉትና ቤት ንብረታቸውን ትተው ስለተሰደዱት ኢትዮጵያውያንም ሆነ ኤርትራ መንግሥት ሀብት ንብረታቸውን ተቀምተውና ተገርፈው የብዙ ኪሎ ሜትሮች መንገድ በእግራቸው ተጉዘው ወደ አገራቸው እንዲመለሱ ስለተደረጉ የኢትዮጵያ ዜጐች ምንም ተቃውሞ አላሰሙም። በሻዕቢያ ጦር ስለተረሸኑትና በመንገድ ላይ ስለሞቱት ሲቪል ኢትዮጵያውያን መግለጫ አላወጣም። ከኢትዮጵያ ወደ ኤርትራ የተመለሱት ቱጃር ሚሊዬነሮች ናቸው። ከኤርትራ ወደ ኢትዮጵያ የተመለሱት ግን የቀን ሠራተኛ ሠራዊት የሚበዛበት ድሀና መካከለኛ ኑሮ የሚኖሩ ናቸው።</p>

<p>ከዚህ የተነሳ ጉዳዩን በቅርበት የሚከታተሉት ሰዎች ቱጃሮቹ ኤርትራውያን የተ.መ.ድን እና የዓለምን ሕብረተሰብ ግንዛቤ ለማሳሳት ሀብታቸውን ተጠቅመው ይሆን? ይላሉ። ይህስ ባይሆን የተ.መ.ድ የሰብዓዊ መብት ኮሚሽነር እየተገረፉ በእግራቸው በረሃ አቋርጠው ኢትዮጵያ ከገቡት ይልቅ በመኪና ተጓጉዘው ኤርትራ ለተመለሱት ቱጃሮች ማሰብና መቆርቆራቸው ተገቢ ነው? በማለት ብዙዎች ኢትዮጵያውያን ትዝብታቸውን ገልፀዋል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 27 ቀን 1990</a></p>

</body>
</html>
