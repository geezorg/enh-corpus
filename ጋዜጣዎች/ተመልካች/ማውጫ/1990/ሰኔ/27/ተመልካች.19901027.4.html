<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦ.ኤን.ኤል.ኤፍ አጋጣሚውን በመጠቀም በምሥራቅ ኢትዮጵያ ትግሉን አፋፍሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ኦ.ኤን.ኤል.ኤፍ አጋጣሚውን በመጠቀም በምሥራቅ ኢትዮጵያ ትግሉን አፋፍሟል</h2>


<p>ከአንድ ሳምንት በፊት በምሥራቅ ኢትዮጵያ ከጐዴ ወደ ደገሀቡር ለሙያ ሥልጠና ሲጓዙ የነበሩትን ሰባት የዓለም ቀይ መስቀል ማህበር ባለሥልጣናት በኃይል ታፍነው ወዳልታወቀ ሥፍራ መወሰዳቸው ቀደም ሲል መገለፁ ይታወሳል። ከነዚህ ባለሥልጣናት መካከል አንዲት የስዊስ ተወላጅ እንደሚገኙበት ሲታወቅ ሌሎቹ ግን ኢትዮጵያውያን የሶማሌ ተወላጆች መሆናቸው ይነገራል።</p>

<p>አንድ የዓለም-አቀፍ ቀይ መስቀል ማህበር ቃለ-አቀባይ ከጄኔቭ ባስተላለፈው ዜና የታፋኞቹን ማንነትና በማን እንደታፈኑ መግለጽ የማይፈልጉ መሆኑን አስታውቆ ለጊዜው ከሶማሌ ክልል ባለሥልጣኖች ጋር ግንኙነት በመፍጠር ጉዳዩን በቅርብ እየተከታተለ መሆኑን አስታውቋል። በአካባቢው የሚገኙ የዜና ምንጮች እንዳስረዱት የመገንጠል ዓላማ ይዞ የሚንቀሳቀሰው የኦጋዴን ብሔራዊ ነፃ አውጪ ግንባር ይህንንም አፈና እንዳካሄደ ለመገመት ይቻላል።</p>

<p>ኢትዮጵያ ከኤርትራ ጋር በድምበር ግጭት በተወጠረችበት ባሁኑ ጊዜ አያሌ የኢህአዴግ ተቃዋሚ የፖለቲካ ድርጅቶች ከመንግሥት ጐን ለመሰለፍ ቁርጠኛነታቸውን በገለፁበት ወቅት የኦጋዴን ብሔራዊ ነፃ አውጪ ግንባር (ኦኝልፍ) የፈፀመው የአፈና ተግባር የወቅቱን ሁኔታ ያላገናዘበ የፖለቲካ ቁማር ነው ሲሉ ታዛቢዎች ያጣጥሉታል። ይልቁንም የሶማሌ ክልል የፖለቲካ ድርጅቶች በጅጅጋ ከተማ ተሰብስበው የአመራር ውኅደት ለመፍጠር ሁኔታዎች በሚያመቻችበት ወቅት የዓለም-አቀፍ ቀይ መስቀል ማህበርን አባላት አፍኖ መውሰድ ከሚያስገኘው የፖለቲካ ትርፍ ይልቅ የሚያስከትለው የፖለቲካ ኪሣራ እንደሚያይል ተንታኞች ያስረዳሉ።</p>

<p>በአሁኑ ጊዜ ከጅጅጋ ከተማ በታች በኦጋዴን ዞን ውስጥ የሚደረጉ እንቅስቃሴዎች በኮንቮይ አጀብ ሲሆን ከሐረር ወደ ጂጂጋም ቢሆን ከጧቱ ሁለት ሰዓት እስከ ቀኑ ስምንት ሰዓት ድረስ ካልሆነ በቀር ከነዚህ ሰዓቶች ውጪ የሚደረጉት ጉዞዎች አደጋን ሊያስከትሉ እንደሚችሉ የአካባቢ ዜና ምንጮች ያስረዳሉ። ከጥቂት ሳምንታት ቀደም ሲል በአንዳንድ የመንግሥት ሠራተኞች ላይ የደረሰው የግዲያና የዘረፋ አደጋ ለአካባቢው ፀጥታ አስተማማኝ አለመሆን ማስረጃ ነው ሲሉ እነዚሁ ምንጮች ይናገራሉ።</p>

<p>ሰሞኑን በባቢሌ ወረዳ አካባቢ የመንገድ ጥገና በማካሄድ ላይ የሚገኙ የአውራ ጐዳና ባለሥልጣን አባላት ሥራቸውን በጧት ጀምረው በጥድፍያ ካከናወኑ በኋላ በጊዜ ወደ ከተማ ተጠግተው የሚቀጥለውን ቀን እንደሚጠብቁ ለማወቅ ተችሏል። አንዳንድ ተመልካቾች እንደሚያስገነዝቡት የፌዴራል መንግሥት የመከላከያ ሠራዊት የፀጥታ ጥበቃ ፓትሮል ሥራውን እንደ ቀድሞው ቢቀጥል አስተማማኝ የኤኮኖሚና የማህበራዊ እንቅስቃሴ ሊቀጥል እንደሚችልና በሰሜኑ ውጥረት ሰበብ የኦጋዴን ብሔራዊ ነፃ አውጪ ግንባር የከፋ ጥፋት እንዳያደርስ ነቅቶ መጠበቅ እንደሚያስፈልግ ሓሳባቸውን ይገልፃሉ።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 27 ቀን 1990</a></p>

</body>
</html>
