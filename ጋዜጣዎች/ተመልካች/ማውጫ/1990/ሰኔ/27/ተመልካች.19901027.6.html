<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራን ዜግነት ተቀበሉ እየተባሉ በዛላአንበሳ አካባቢ ያሉት ኢትዮጵያውያን በችግር ላይ ወድቀዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኤርትራን ዜግነት ተቀበሉ እየተባሉ በዛላአንበሳ አካባቢ ያሉት ኢትዮጵያውያን በችግር ላይ ወድቀዋል</h2>


<p>በዛላአንበሳ አካባቢ ማርቲ፣ አዲስ ዓለም፣ አዲስ ተስፋና ሶዲያ በተሰኙ ቀበሌዎች የሚኖሩት ኢትዮጵያውያን የኤርትራን ዜግነት ካልተቀበላችሁ ማረስም ሆነ በሌላ ሥራ መሰማራት አትችሉም ተብለው በከባድ ችግር ላይ የሚገኙ መሆናቸውን የኢትዮጵያ መንግሥት አስታውቋል። ኤርትራ በያዘቻቸው ቀበሌዎች ያሉት ኢትዮጵያውያን ለሕልውናቸው አስጊ በሆነ አደገኛ ሁኔታ ላይ መገኘታቸው እየተባባሰ መምጣቱን ለማወቅ ተችሏል።</p>

<p>በሌላ በኩል ደግሞ ፕሬዚዳንት ኢሳይያስ አፈወርቂ ሩዋንዳና አሜሪካ ካቀረቡት አራት ነጥቦች ካካተተው ገላጋይ ሃሳብ አንድ ሀረግ ማለትም የኤርትራ ጦር ከሚያዝያ 28 ቀን 1990 ዓ.ም በፊት ወደነበረበት ቦታ እንዲመለስ የሚያሳስበውን በመቃወማቸው ሽምግልናው አልሰመረም። በመሃሉ ሩዋንዳ ከአፍሪካ አንድነት ድርጅት ገላጋይ ኮሚቴ ወጥታለች።</p>

<p>ፕሬዚዳንት ኢሳይያስ አፈወርቂ የተፈጠረው የድንበር ግጭት በሰላም እንዲፈታ ጥረት የጀመረውን የአፍሪካ አንድነት ድርጅት የልዑካን ቡድን ባለፈው ረቡዕ ባነጋገሩበት ወቅት፣ ኤርትራ ችግሩ በሰላም እንዲፈታ ያላትን ፅኑ አቋም ገልጠው አ.አ.ድ ሰላምን ለማስፈን ለሚያደርገው ጥረትም ኤርትራ በቀና መንፈስ ትተባበራለች ብለዋል። ፕሬዚዳንቱ ኢትዮጵያ የድንበር ውዝግቡ ዘላቂ ሰላም እንዳይኖረው፣ የውጥረቱን መንስዔ በማድበስበስ ደንቃራ መፍጠሯን ጠቅሰው የልዑካኑ ቡድን ትኩረቱ መሠረታዊ በሆኑ ጉዳዮች ላይ መሆን እንዳለበትም አስገንዝበዋል። በማያያዝም ኢትዮጵያና ኤርትራ ሆድና ጀርባ የሆኑበት ዋና ጉዳይ የድንበር ጥያቄ በመሆኑ መፍትሔው በሸምጋይና በቴክኒክ ባለሙያዎች አወዛጋቢውን ቦታ መከለል ሲሆን መግባባት ባልቻሉባቸው አንዳንድ አነታራኪ ክልሎች ግን በሩን ለአስታራቂ ወገኖች ክፍት በማድረግ መፍትሔ እንዲገኝ አመቺ ሁኔታን መፍጠር ይኖርባቸዋል ብለዋል። ፕሬዚዳንት ኢሳይያስ በሁለቱ አገሮች መካከል ለጥላቻ መንስዔ የሆኑ ጉዳዮች በአስቸኳይ እንዲገቱና ሁለቱ አገሮች ውይይት እንዲጀምሩ ኤርትራ የምትሻ መሆኗን ለልዑካኑ ቡድን አስረድተዋል ሲል የጀርመን ድምጽን የጠቀሰው የዜና ምንጭ ዘግቧል።</p>

<p>የአ.አ.ድ የልዑካን ቡድን የድንበር ግጭቱን አጀማመርና መፍትሔውን በጽሑፍ አስፍሮ ካቀረበው በኤርትራ የመልዕክተኞች ቡድን ጋር ተገናኝቶ የተወያየ መሆኑም ታውቋል። የአ.አ.ድ የልዑካን ቡድን የቡርኪናፋሶን፣ የዚምባብዌንና የጂቡቲን አምባሳደሮችን አካትቶ የያዘ ነው። ባሁኑ የአምባሳደሮች የሥራ ቡድን ስምሪት ግን የሩዋንዳ አምባሳደር የሌሉ መሆናቸው ታውቋል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 27 ቀን 1990</a></p>

</body>
</html>
