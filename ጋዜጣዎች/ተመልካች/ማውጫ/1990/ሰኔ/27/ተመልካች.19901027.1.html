<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግልጽነት አስፈላጊነት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">የግልጽነት አስፈላጊነት</h1>


<p>የኢትዮጵያ ሕዝብ ከመቼውም ጊዜ ይበልጥ አንድ ሆኖ ቆሟል። የኤርትራ መንግሥት ወረራ ይህንን ሐቅ ነው ያሳየው። ምናልባትም ያልታሰበ ሢሣይ ነው ማለት ይቻላል። መንግሥት ይህንን የአንድነትና የመሰባሰብ ሁኔታ ለኢትዮጵያ ደህንነት ብቻ ሳይሆን ለዘላቂ ልማቷና ሁል-አቀፍ እድገቷ ሊጠቀምበት ይችላል ይገባልም። ይህንን ለማድረግ ግን አንዳንድ ሁኔታዎች መስተካከልና መታረም ይገባቸዋል። የኢትዮጵያ ሕዝብ በቁርጥ ቀን ማንነቱን አስመስክሯል። ሕይወቱን ሊሰዋላት ለተዘጋጀላት አገር የበይ ተመልካች ሆኖ ሊኖር አይችልም። መከራዋን ለመካፈል እንደተዘጋጀ ሁሉ ተድላ ደስታዋንም መቋደስ ይፈልጋል።</p>

<p>እዚህ ላይ በመንግሥት አሠራሮች ሁሉ ፍፁም ግልጽነት እንዲኖር ያስፈልጋል። በአንድ የመንግሥት አስተዳደር ዘመን የአሸናፊው ፓርቲ ሰዎች ቁልፍ ቦታዎችን መያዛቸው ተገቢ ሊሆን ይችላል። ይሁንና ስንትና ስንት ምሁር ከሥራ ተባርሮ ጦሙን እያደረ የፓርቲ ሳይሆን የአንድ አካባቢ ብሔረሰብ አባሎች በመሆናቸው ብቻ ልዩ አድልዎ የሚደረግበትና ያለችሎታቸው ተመድበው ደሞዝ እንዲያገኙ የሚደረግበት ምክንያት ሊኖር አይገባም። በአንዳንድ ክልሎች የሚወጡ የክፍት ስራ ቦታ ማስታወቂያዎች ይዘት በአሳፋሪ ሁኔታ አድሎአዊነት ይታይበታል። ለምን?</p>

<p>በሌላ በኩል ደግሞ ይህ ምስኪን ሕዝብ ከመንግሥት የሚጠብቃቸው ተስፋዎች ይኖራሉ። እስረኞችን መፍታትና ከሰላማዊው ዜጋ ጋር ሕይወቱን እንዲመራ ማድረግም አንድ ነገር ነው። መንግሥት የሕዝብ ተወካይ እንደመሆኑ ሕዝብ የሚፈልገውን ነገር ማድረግ ይጠበቅበታል። ፖለቲካውን መምራት ብቻ ሳይሆን አንዳንዴም ለሁኔታዎች ምቹ ሆኖ መገኘትና በዕድሉ መጠቀም መቻል ይኖራል። ይህንን ለይቶ ማወቅ ብልኅነት ይመስለናል። የጋዜጦችም ኃላፊነት እስከ መጠቆም ብቻ ነውና የሕዝብን ፍላጐት ተከታትሎ ማወቅና ለመፈፀም ጥረት ማድረግ ከመንግሥት የሚጠበቅ ኃላፊነት ይመስለናል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 27 ቀን 1990</a></p>

</body>
</html>
