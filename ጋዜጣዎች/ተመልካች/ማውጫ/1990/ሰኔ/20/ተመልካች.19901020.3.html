<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>4.3 ሚሊዮን ሕዝብ ለረሃብ አደጋ ተጋልጧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">4.3 ሚሊዮን ሕዝብ ለረሃብ አደጋ ተጋልጧል</h1>


<p>የኢትዮጵያ መንግሥት ዜጐቹን ከኤርትራ ጋር ላለበት ጦርነት በማዘጋጀት ላይ በሚገኝበት በአሁኑ ወቅት በአገሪቱ 4.3 ሚሊዮን የሚሆን ሕዝብ አስቸኳይ የምግብ እርዳታ ካላገኘ ለዕልቂት ሊዳረግ እንደሚችል የዓለም የምግብ ፕሮግራም ይፋ አደረገ።</p>

<p>በኢትዮጵያ ውስጥ ለሚገኙት ለእነዚሁ ረሃብተኞች አስቸኳይ የምግብ እህል ሊደርስ የሚችልበትን መንገድ ለመቀየስ አማራጮችን የዓለም የምግብ ፕሮግራም ሲያፈላልግ መቆየቱ ታውቋል። በዚህም መሠረት ተባባሪ ድርጅቶችን በመወከል የዓለም የምግብ ፕሮግራም ከኢትዮጵያ መንግሥት ባለሥልጣኖች፣ ከጅቡቲ ወደብ ተወካዮችና ከትራንስፖርት ኩባንያዎች ጋር ውይይት ሲያደርግና ሲደራደር ሰንብቷል። የዚህም ዓላማ በረሃብ ለተጐዱት ኢትዮጵያውያን ዜጐች በአስቸኳይ የሚያስፈልገው 240, 000 ሜትሪክ ቶን ምግብ እህል ያለምንም ሳንክ በጅቡቲ ወደብ ተራግፎ ወደ አገር ቤት በፍጥነት እንዲጓጓዝና እንዲከፋፈል ለማድረግ ነው።</p>

<p>ኤርትራ በመንግሥትነት ከታወቀችበት እስከአለፈው የግንቦት ወር መጀመሪያ ድረስ የአሰብና የምፅዋ ወደቦች የኢትዮጵያ መንግሥት ዋንኞቹ የወጪና የገቢ ንግድ መስመሮች ሆነው ቢቆዩም በሁለቱ መንግሥታት መካከል ጦርነቱ ከተከሰተ በኋላ ግን፣ ይህን አገልግሎት የሚሰጠው የጅቡቲ ወደብ ነው።</p>

<p>የዓለም የምግብ ፕሮግራም ጨምሮ እንደገለፀው ምንም እንኳ አብዛኛው የምግብ እርዳታ የታቀደው ከግንቦት አራቱ የይግራ ማዕዘን (ዪርጋ ጥሪአንግለ) የኢትዮ-ኤርትራ የጦርነት ግጭት ከመከሰቱ በፊት በረሃብ ለተጠቁ የኢትዮጵያ ክልሎች ቢሆንም፣ በጦርነቱ ምክንያት ከቤት ንብረታቸውና ከምርት ተግባራቸው ለተፈናቀሉትም ዕርዳታ ያስፈልጋቸዋል።</p>

<p>የዕርዳታው እህል በቶሎ ወደ ኢትዮጵያ እንዳይሰራጭ እንቅፋት ሊሆን ይችላል ተብሎ የዓለም የምግብ ፕሮግራም ያሳሰበው ችግር ኢትዮጵያ በጦርነቱ ምክንያት ጠቅላላ የገቢና የወጪ ንግድ እንቅስቃሴዋን ወደ አሰብ ጅቡቲ በማዞሯ በወደቡ ከፍተኛ መጨናነቅ መፈጠሩ ነው። በመሆኑም አስቸኳይ የምግብ እህል እርዳታ በጊዜ ወደታቀደለት ሥፍራ ሳይደርስ ቢቀር በረሃብተኛው ሕዝብ ላይ ሊደርስ የሚችለው ጉዳት በእጅጉ አሳሳቢ ሆኖአል። የዓለም የምግብ ፕሮግራም የጅቡቲ ወደብ በዚህ አጋጣሚ እንዲስፋፋና ለዚህም ተግባር ዓለም አቀፍ የገንዘብ ድጋፍ ለአገሪቱ ሊሰጥ እንደሚገባ አበክሮ ገልጿል።</p>

<p>አያይዞም የክረምቱ ዝናም የዕርዳታውን እንቅስቃሴ አሰቸጋሪ ከማድረጉ በፊት ጭነቱ ተጓጉዞ ለዕርዳታ ፈላጊው ረሃብተኛ እንዲደርስ ማድረግ የድርጅቱ ፍላጐት ቢሆንም በኢትዮጵያና ኤርትራ መካከል ግጭት ከተነሳበት ካለፈው ወር ጀምሮ የጭነት ማመላለሻ ካሚዮኖች እጥረት በመኖሩ ያለውን ሥጋት የገለፁት በኢትዮጵያ የድርጅቱ የሎጂስቲክስና የትራንስፖርት ኃላፊ ራሚሮ ሎፔዝ ዳሲልቫ ናቸው።</p>

<p>ኃላፊው ቀጥለውም እንዳረጋገጡት በጦርነቱ መሃልም ቢሆን ድርጅታቸው ለረሃብተኛው ሕዝብ የአስቸኳይ ጊዜ ዕርዳታውን ለማከፋፈል ያለውን ቁርጠኝነት ገልፀዋል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 20 ቀን 1990</a></p>

</body>
</html>
