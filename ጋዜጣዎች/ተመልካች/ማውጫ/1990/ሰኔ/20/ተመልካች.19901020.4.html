<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቃላት ጦርነቱ አሁንም ተጧጡፏል ውጊያው ጋብ ቢልም ኤርትራና ኢትዮጵያ ጦራቸውን በድንበር ላይ እያከማቹ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የቃላት ጦርነቱ አሁንም ተጧጡፏል<br/>
ውጊያው ጋብ ቢልም ኤርትራና ኢትዮጵያ ጦራቸውን<br/>
በድንበር ላይ እያከማቹ ነው</h2>


<p>"ረቡዕ ሌሊት የኤርትራ ጦር ለከፈተብን የከባድ መሳሪያ ተኩስ የኢትዮጵያ ጦር አፀፋውን መልሷል፣ የኤርትራ ሠራዊት ተኩሱን ሲያቆም እኛም አቁመናል። ውጊያው በከባድ መሳሪያ ይካሄድ እንጂ ቆይታው በጣም አጭር ነበር።" በማለት የኢትዮጵያ መንግሥት ቃል አቀባይ ሰሎሜ ታደሰ ላቀረቡት ክስ የኤርትራ መንግሥት ፕሬዚዳንታዊ አማካሪ የማነ ገብረመስቀል በበኩላቸው "እነርሱ (ኢትዮጵያ) ዓይነተኛ ውሸታሞች ሆነዋል። በኢትዮጵያና በኤርትራ ወታደሮች መካከል ከሰኔ 12 ቀን በኋላ ምንም ዓይነት የተኩስ ልውውጥ አልተካሄደም" ሲሉ ዘለፋ አዘል ማስተባበያ ሰጥተዋል።</p>

<p>እንደ ኢትዮጵያ መንግሥት ቃል አቀባይ ከሆነ በዛላአንበሳ የውጊያ ግንባር የሚገኘው የኤርትራ ሠራዊት ረቡዕ ሌሊት ለሐሙስ አጥቢያ በ0300 ሰዓት (ግሪንዊች) በከባድ መሳሪያዎችና መድፎች በኢትዮጵያ ሠራዊት ይዞታ ላይ ተኩስ ሲከፍቱ የኢትዮጵያ ወታደሮች በተመሳሳይ መሳሪያ አፀፌታውን ሰጥተዋል። ከጥቂት ጊዜ የተኩስ ልውውጥ በኋላ የሻዕቢያ ሠራዊት ተኩስ ሲያቆም በኢትዮጵያም ወገን እንዲቆም ተደርጓል። በእርግጥ ውጊያው ለአጭር ጊዜ ይቆይ እንጂ እጅግ ከባድ እንደነበረ ሰሎሜ ታደሰ ለአፍሪካ ዜና አገልግሎት (ፓና) ከሰጡት መግለጫ ለመረዳት ተችሏል።</p>

<p>በኤርትራ በኩል ግን ይህ የተባለው ውጊያ መኖሩን የማነ ገብረ መስቀል ፍፁም ክደው በኢትዮጵያ መሪዎች ላይ የማጥላላት ስሞታ ሰንዝረዋል። የኢትዮጵያ ጠቅላይ ሚኒስትር አቶ መለስ ዜናዊ ባለፈው ማክሰኞ ኤርትራ ከያዘችው የኢትዮጵያ መሬት ለቅቃ ካልወጣች አገራቸው ለኤርትራ ምንጊዜም የማትረሳው ትምሀርት ትሰጣታለች ሲሉ የሰጡትን አስተያየት አብጠልጥለውታል።</p>

<p>ፕሬዚዳንታዊው ረዳት የማነ ገብረ መስቀል ጠቅላይ ሚንስትሩ ይኸንን አስተያየት የሰነዘሩት የኢትዮጵያና የኤርትራ ጉዳይ በዚህ ሳምንት መጨረሻ ላይ በተባበሩት መንግሥታት ድርጅት የፀጥታው ምክር ቤት ላይ ቀርቦ በሚታይበት ወቅት የምክር ቤቱን ድጋፍ ለማግኘት የታሰበ ከመሆን አያልፍም ብለዋል። እንዲያውም ድርጊቱ ኢትዮጵያ በኤርትራ ላይ ሙሉ ወረራ ለማድረግ እንደምክንያት የምትጠቀምበት ነው ሲሉ ኮንነዋል። በማያያዝም የኢትዮጵያ ምኞት በሰበብ ኤርትራን ለመውረር ቢሆንም ይህንን ለማድረግ አቅሙም ሆነ ችሎታው የላትም። ከእርሷ የምናገኘውም ትምህርት አይኖርም ሲሉ ነቀፌታ ሰንዝረዋል።</p>

<p>በሌላ በኩል ደግሞ የጦርነቱ ጋብ ማለት ለሁለቱም ወገኖች ኃይል የማሰባሰቢያ ጊዜ ሰጥቷቸዋል ሲሉ ሁኔታውን በቅርበት በአካልም ሆነ በሳተላይት የሚከታተሉት የዜና ምንጮች ከሰሞኑ ዘግበዋል። የአ.አ.ድ የመሪዎች የሰላም አፈላላጊ ቡድን ጥረት በኤርትራ እምቢተኝነት ከከሸፈ በኋላ ይህ ነው የሚባል ውጊያ ባለመኖሩ በኢትዮ-ኤርትራ ድንበር አንፃራዊ ሰላም ሰፍኖበት ከርሟል። ይህንኑ ፋታ በመጠቀም ሻዕቢያም በየቦታው ያሉ ተዋጊዎቹን አሰባስቦ ከኢትዮጵያ ጋር ወደሚያዋስነውና በግምት የአንድ ሺህ ኪሎ ሜትር ርዝመት ወዳለው ድንበር ሲያጓጉዝና ሠራዊቱም ምሽግ ሲሰራ ከርሟል።</p>

<p>በኢትዮጵያ በኩል ሰላማዊው ግልግል ምንም ዓይነት ተስፋ የማይሰጥ ከሆነ ሙሉ ጦርነት ለማካሄድ የሚያስችል ቅድመ ዝግጅት እየተደረገ ነው። በዚህ ሳምንት መጨረሻ ላይ የተ.መ.ድ. የፀጥታው ምክር ቤት የሁለቱን ጠበኛ አገሮች ጉዳይ ለመመልከት ቀጠሮ የያዘ እንደመሆኑ ሌላ የሰላም ዕድል ሊኖር እንደሚችል ይገመታል። ይሁን እንጂ የሻዕቢያ መሪዎች ለአካባቢውና አህጉራዊም ሆነ ለዓለም አቀፉ ድርጅት ምንም ዓይነት ከበሬታ የሌላቸው መሆናቸውን በተደጋጋሚ ጊዜያት ያሳዩ በመሆናቸው ሰላም ሩቅና በቀላሉ የማይገኝ እንደሚሆን ጉዳዩን የሚከታተሉ ሁሉ ሥጋት አላቸው።</p>

<p>ለማንኛውም ግን በአሁኑ ወቅት በአገር ውስጥና በውጭ የሚገኙ ኢትዮጵያውያን በሙሉ ከኢህአዴግ መንግሥት ጋር ያላቸውን ቅራኔ ወደ ጐን በመተው በጉልበትና በገንዘብ ድጋፍ እየሰጡ መሆናቸውን ለመረዳት ተችሏል። ሬውተርስ በአዲስ አበባ ከተማ ወደ አውደ ውጊያው ለመሄድ ከተመዘገቡት መካከል አንዱ የሆነውን ሙሉጌታ አረጋይን ባነጋገረበት ወቅት ይኸው እውነታ ተንፀባርቋል። "የኢትዮጵያ መንግሥት ችግሩን በሰላም ለመፍታት ብዙ ጥረት ያደረገ ይመስለኛል። የኤርትራ መንግሥት ግን ይህንን የሚቀበለው አልሆነም... ስለዚህ እኛ የኢትዮጵያ ወጣቶች የሻዕቢያ መንግሥት የመረጠው መንገድ ትክክል አለመሆኑን ልናስተምረው ተዘጋጅተናል።" ብሏል በንግድ ሥራ የሚተዳደረው ሙሉጌታ አረጋይ።</p>

<p>የ21 ዓመቱ ቴዎድሮስ ጌታቸውም በበኩሉ "በዚያን ጊዜ የኤርትራን ነፃነት ደግፈን ነበር። አሁን ግን ልጆቻችንን፣ ወንድሞቻችንና እናቶቻችንን ሲገድሉ እጃችንን አጣምረን መቀመጥ የለብንም" ብሏል ሲል የሬውተርስ ጋዜጠኛ ዘገባውን አስፍሯል።</p>

<p>በሁሉም የአገሪቱ ክፍሎች ሕዝባዊ ሠራዊትና ወጣቱ ለዘመቻ የከተተ ሲሆን አብዛኞቹም ወደዚያው ተንቀሳቅሰዋል። መንግሥት ከዚህ ቀደም ወደ ሥፍራው ካንቀሳቀሳቸው ከባድ መሳሪያዎች፣ ታንኮችና መድፎች በተጨማሪ ሐሙስ ዕለት አያሌ ከባድ መሳሪያዎችን ወደ ሥፍራው ማጓጓዙን አሶስየትድ ፕሬስ ከሥዕል ጋር የላከው ዘገባ ያስረዳል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 20 ቀን 1990</a></p>

</body>
</html>
