<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ወታደሮች በፍቼ ታስረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሻዕቢያ ወታደሮች በፍቼ ታስረዋል</h1>


<p>ኤርትራ ነፃነቷን ካወጀች ማግሥት ጀምሮ ነዋሪነታቸው በአዲስ አበባና በመላ ኢትዮጵያ የነበሩ የኤርትራ ዜጐች ወደ አገራቸው በመሄድ በሳዋ ወታደራዊ ሥልጠና ከወሰዱ በኋላ ብሔራዊ አገልግሎት ሲሰጡ ቆይተው ወደ ቀድሞ ሥፍራቸው መመለሳቸው የሚታወስ ነው።</p>

<p>ዛሬ ደግሞ የኤርትራ መንግሥት በመሬት ይገባኛል ጥያቄ ሳቢያ በኢትዮጵያ ላይ ጦርነት ሲከፍት እነዚህ ወታደራዊ ሥልጠና የወሰዱ ኤርትራውያን ወጣቶች ወደ ኤርትራ ተመልሰው ለወታደራዊ ግዳጅ መሰለፋቸው ቀደም ሲል ተገልጿል።</p>

<p>ምንም እንኳ ለዚህ ዓይነቱ ተግባር ወደ አገራቸው የተመለሱት ኤርትራውያን ወጣቶች ቁጥር አነስተኛ የማይባል ቢሆንም ቀሪዎቹ በአዲስ አበባ ከተማ ብቻ የተገኙት ወደ አንድ ሺህ የሚጠጉ የሻዕቢያ ወታደሮች ለብሔራዊ ደህንነት አስጊ በመሆናቸው ባለፈው ሰሞን ከኢትዮጵያ መንግሥት በቀረበላቸው ጥሪ መሰረት ቀርበው ተመዝግበዋል።</p>

<p>ኤርትራውያን ዜጐች ያለ ቪዛ ወደ ኢትዮጵያ እንዲገቡ ቀድሞ ተደርሶ በነበረ ስምምነት ምክንያት ወደ ኢትዮጵያ እንደልባቸው የገቡት እነዚህ የሻዕቢያ ወታደሮች በጥሪው መሰረት "እጃቸውን ከሰጡ" በኋላ በጊዜያዊነት በተለየ ቦታ እንዲቆዩ የተደረገው ለብሔራዊ ደህንነትና ለሰላም አስጊ መሆናቸው ስለታመነበት መሆኑን አንድ የመንግሥት ቃል አቀባይ ገልፀዋል።</p>

<p>በመግለጫው መሠረት ወታደሮቹ ጉዳያቸው ተጠንቶ ወደ አገራቸው እስኪላኩ ድረስ ከአ/አበባ 112 ኪሎሜትር ርቀት ላይ በምትገኘው የፍቼ ከተማ የጦር ማሰልጠኛ ካምፕ ይቆያሉ። ለወታደሮቹ መልካም አያያዝ የተደረገላቸው መሆኑም ተገልጿል።</p>

<p>በዚህ ረገድ ለተመልካች ሪፖርተር አስተያየታቸውን የሰጡ ዩእስረኞቹ ቤተሰቦች ልጆቻቸው በጥሩ ሁኔታ የተያዙና በሳምንት አንድ ቀንም መጠየቅ እንደሚቻልና ምንም ዓይነት ተፅዕኖ እንዳልደረሰባቸው ገልፀዋል።</p>

<p>ይህ በእንዲህ እንዳለ በሳምንቱ አጋማሽ ላይ የወጣው የኢትዮጵያ መንግሥት የውጭ ጉዳይ ሚኒስቴር መግለጫ ባለፈው ሳምንት ወደ አገራቸው እንዲመለሱ ከተደረጉት 720 የኤርትራ መንግሥት ሰላዮች በተጨማሪ አሁንም ገንዘብ በማሰባሰቡና በስለላ ተግባር ላይ ተሰማርተዋል ያላቸውን ሌሎች 345 ኤርትራውያን ወደ አገራቸው መመለሱን አስረድቷል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 20 ቀን 1990</a></p>

</body>
</html>
