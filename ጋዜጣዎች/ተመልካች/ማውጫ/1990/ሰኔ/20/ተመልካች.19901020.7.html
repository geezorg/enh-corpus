<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሚያዚያ 28 በፊት ባድመ በማን ሥር እንደነበረች የሚያጣራው ኮሚቴ ሥራውን ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከሚያዚያ 28 በፊት ባድመ በማን ሥር እንደነበረች የሚያጣራው ኮሚቴ ሥራውን ቀጥሏል</h1>


<p>በሰኔ ወር የመጀመሪያ ሳምንት በምዕራብ አፍሪካዊቷ አገር ቡርኪናፋሶ ተሰብስቦ የነበረው የአፍሪካ አንድነት ድርጅት የመሪዎች ጉባኤ በኢትዮጵያና በኤርትራ መካከል የተፈጠረውን ችግር በሰላም ለመፍታት የሚያስችል አንድ ከፍተኛ የልዑካን ቡድን ወደ ሁለቱ አገሮች ልኮ የነበረ ቢሆንም የቡድኑ ጥረት ከኤርትራ በኩል የሰላም ፈላጊነት በመጥፋቱ ምክንያት ለጊዜው ሳይሳካ መቅረቱን የአ.አ.ድ ዋና ፀሐፊ ዶክተር ሳሊም አህመድ ሳሊም ማስታወቃቸው ይታወሳል።</p>

<p>የወቅቱ የአፍሪካ አንድነት ድርጅት ሊቀመንበርና የቡርኪናፋሶ ፕሬዚዳንት ብሌዝ ካምፖኦሬ፣ የሩዋንዳው ፕሬዚዳንት ቤዚሙንጉ፣ የዚምባብዌው ፕሬዚዳንት ሮበርት ሙጋቤ እና የጅቡቲ ፕሬዚዳንት ሃሰን ጉሌድ በውጭ ጉዳይ ሚኒስትራቸው ተወክለው የተዋቀሩበት ከፍተኛ የመሪዎች ቡድን ኢትዮጵያና ኤርትራ እርቅ እንዲያወርዱ በአሜሪካና በሩዋንዳ መንግሥታት መልዕክተኞች ተነድፎ በአ.አ.ድ የመሪዎች ጉባኤ የፀደቀውን ባለ 4 ነጥብ የሰላም ሃሳብ እንዲቀበሉ ጥረት አድርገው ነበር።</p>

<p>በሂደቱም ኢትዮጵያ የሰላም ማፈላለጊያውን ሃሳብ ስትቀበል የኤርትራ መሪ ኢሣያስ አፈወርቂ ሃሳቡ የተቻኮለና መጥራት የሚገባው ነው በማለት ውድቅ በማድረጋቸው የልዑካኑ ቡድን ተልዕኮ በዚያው ያበቃ መስሎ ከመታየቱም በላይ ራሳቸው የአህጉራዊ ድርጅቱ ዋና ፀሐፊ ዶክተር ሳሊም የተልዕኮውን መጨናገፍ ለጋዜጠኞች በሰጡት መግለጫ ማስገንዘባቸው አይዘነጋም።</p>

<p>ይሁን እንጂ የሬውተርስ ዘጋቢ ጋዜጠኛ ማቲው ቢግ ሰሞኑን እንደደረሰበት የመሪዎቹ ጥረት ገና ያላከተመና ጊዜ ወስዶ ይበልጥ ጥናት ለማድረግ ይችል ዘንድ አንድ ሌላ ኮሚቴ ተዋቅሮ ሥራውን በመቀጠል ላይ እንዳለ አስታውቋል።</p>

<p>ይኸው ተከታይ የአምባሳደሮች ኮሚቴ የተዋቀረው ተቀማጭነታቸው በአዲስ አበባ በሆኑት በሩዋንዳ፣ በቡርኪናፋሶ፣ በዚምባብዌና በጅቡቲ አምባሳደሮች ሲሆን ዋና ተልዕኮው ከሚያዚያ 28 ቀን 1990 ዓ.ም በፊት ባድመ በማን ሥር እንደነበረች ከጥርጣሬ ባሻገር (በዮንድ አንይ ዶኡብት) አረጋግጠው ለመሪዎቹ ሪፖርት ማቅረብ ነው።</p>

<p>በማቲው ቢግ ዘገባ መሠረት በአዲስ አበባ የሚገኙ አብዛኛዎቹ ዲፕሎማቶች እስከሚያውቁት ድረስ ባድመ በኢትዮጵያ መንግሥት አስተዳደር ሥር መሆኗን ሲያረጋግጡ የኤርትራው መንግሥት ግን ባድመ የራሴ ግዛት አካል ነው በሚለው አቋሙ እንደፀና ነው።</p>

<p>በመጨረሻም ማቲው ቢግ አንድ ስማቸውን እንዳይጠቅስ የነገሩትና በአዲስ አበባ የሚሰሩ አፍሪካዊ ዲፕሎማት "የሽምግልናው ጥረት የከሸፈው በየሀገሮቻቸው ሕዝብ ፊት ጠንካራ ሆነው በሚታዩ ሁለት ተፎካካሪ መሪዎች ግትርነት ነው" ያሉት መሆኑንም አልሸሸገም።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 20 ቀን 1990</a></p>

</body>
</html>
