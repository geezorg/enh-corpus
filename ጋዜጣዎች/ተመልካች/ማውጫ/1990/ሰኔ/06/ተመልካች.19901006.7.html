<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ አቅጣጫ 3ኛ የውጊያ ግንባር ተከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በአሰብ አቅጣጫ 3ኛ የውጊያ ግንባር ተከፈተ</h1>


<p>በኢትዮጵያና በኤርትራ ድንበር አካባቢ በቀይ ባሕር የመርከብ መገናኛ መስመር ሦስተኛ የውጊያ ግንባር መከፈቱን ሮይተር በስተላለፈው ዜና ትናንት ገለጠ። ሁለቱ አገሮች የተፋፋመ ውጊያ የሚያካሂዱበት ሦስተኛው ግንባር ከአሰብ ወደብ 80 ኪሎ ሜትር ርቀት ላይ መሆኑ ታውቋል። በዚህ ስትራቴጂክ አካባቢ የተጀመረውን ጦርነት በቀዳሚነት የጫሩት የኤርትራ ወታደሮች ናቸው ሲል የኢትዮጵያ መከላከያ ሚኒስቴርን በመጥቀስ ሮይተር ገልጧል።</p>

<p>ቦሬ በተባለው በዚህ ስፍራ ላይ ሰፍሮ የነበረው 2,00 የኤርትራ ሠራዊት ያለው ሶስት ሻለቃ 525ተኛ የኮማንዶ ጦር ሙሉ በሙሉ መሸነፉ፣ አያሌ ወታደሮች መሞታቸውና መማረካቸው ከባድ መሣሪያዎች መውደማቸው ሲታወቅ በአርዲ ማቲዎስ ግንባርም 2 የሻዕቢያ ታንኮች ተማርከው 2 ተቃጥለዋል፣ 3 የአየር መቃወሚያ ተይዞ አንዱ ተቃጥሏል።</p>

<p>በተቀሰቀሰው የወሰን ግጭት ሳቢያ ሁለቱ አገሮች በመወነዳጀል ላይ እያሉ አዲስ የውጊያ ግንባር መከፈቱ በአካባቢው የሚገኙትን የጐረቤት አገሮች ግራ አጋብቷል። አሰብ ከአዲስ አበባ 650 ኪ/ሜ ርቀት ላይ የምትገኝ ሲሆን በወደብነት ለኢትዮጵያ ከፍተኛ አገልግሎት ስትሰጥ ነበረች። በአሁን ጊዜ ግን በወደብነት የምትጠቀመው በጅቡቲ በኩል ነው።</p>

<p>በአዲስ አበባ ከተማ የሚገኙ የምዕራብ ዲፕሎማቶች እንደገለጡት ኢትዮጵያ በአሰብ ወደብ አካባቢ ካሉት የሁለቱ አገሮች ድንበር ላይ ጦር አከማችታለች በማለት ዘግበዋል። ዓባይ ፀሐዬ የኢሕአዴግ ማዕከላዊ ኰሚቴ አባል ለቢቢሲ "ኤርትራ የኢትዮጵያን ድንበር በጦርነት ወርሮ ይዟል። የእኛ መንግሥት ደግሞ ለሕዝቦቹ የክተት ጥሪ በማድረግ የኢትዮጵያን ድንበር እንዲታደጉ በማለት ጥሪ አቅርቧል" በማለት ገልፀዋል።</p>

<p>እንዲሁም "ኤርትራ ካለአንዳች ቅድመ ሁኔታ የኢትዮጵያን ይዞታ ለቅቆ ካልወጣ እኛ አንዳችም ድርድር የማናደርግ መሆናችንን መታወቅ አለበት" ሲሉ ዓባይ ፀሐዬ ተደምጠዋል። አንድ የኤርትራ የጦር ምርኮኛ እንደተናገረው "በእውነት በሁለት ወንድማማቾች መካከል ውጊያ መካሄዱ በጣም ያሳዝነኛል። ነገር ግን በአገሬ በኩል ለውጊያ ተጠርቼአለሁ። እነሱ እንደነገሩን ኢትዮጵያውያኖች አገራችንን ቆርሰው ወስደዋል። በዚህ የተነሳ አገራችንን ለማስመለስ መዋጋት አለብን" በማለት ገልጿል።</p>

<p>በተያያዘ ዜናም የኤርትራ ሆስፒታሎች ሲቪሎችን ማከም ለማቆም መገደዳቸውንና የዚህም ምክንያት ከውጊያ ግንባር በብዛት እየቆሰሉ የሚመጡትን የሻዕቢያ ወታደሮች ለማከም መሆኑ ታውቋል። ባለፈው ሳምንት የኢትዮጵያ አየር ኃይል በኤርትራ ላይ ባደረሰው ጥቃት ወደ 30 የሚጠጉ ሰዎች መሞታቸውንና መቁሰላቸውን የኤርትራ መንግሥት አምኗል።</p>

<p>ይህ በእንዲህ እንዳለ የኢትዮጵያና የኤርትራ መንግሥት ተቃዋሚዎች በመሆን በሱዳንና በኬንያ የሚገኙ ስደተኞች ከየመንግሥታቸው ጋር ያላቸውን ቅራኔ ለጊዜውም ቢሆን በመተው ከየጐናቸው ለመሰለፍ መወሰናቸውም ተደምጧል። በሱዳን የሚገኙ ኤርትራውያን ስደተኞችና በኬንያ የሚገኙ ኢትዮጵያውያን ተቃዋሚዎች ትናንት በየፊናቸው ባደረጓቸው ስብሰባዎች ለየአገራቸው ጦሮች ድጋፍ የሚሆን የገንዘብ ዕርዳታ ሲያሰባስቡ ነበር። በኬንያ የኢትዮጵያ ተቃዋሚዎች መንግሥት ምህረት ካደረገላቸው ከኢሕአዴግ ጐን ተሰልፈው ወራሪውን የኤርትራ መንግሥት ጦር ለመውጋት ቁርጥ ሃሳብ ያላቸው መሆናቸውን ለኢትዮጵያ መንግሥት ካስተላለፉት መልዕክት ታውቋል ሲል የጀርመን ድምፅ ሬዲዮ ዘግቧል።</p>

<p>በሌላ በኩል ደግሞ በኢትዮጵያ ልዩ ልዩ ክልሎችና ከተሞች የሚገኙና የውትድርና ሥልጠና ያላቸው ወይም የቀድሞ ወታደሮች የነበሩ ከኢትዮጵያ መንግሥት ጦር ጐን ለመሰለፍ መነቃነቃቸውንና የተቀሩትም የንቅናቄ ትዕዛዝ እንዲሰጣቸው በመጠየቅ ላይ ይገኛሉ።</p>

<p>ልዩ ልዩ መንግሥታዊ ተቋማትና ሲቪሉ ኅብረተሰብም ከገንዘብ መዋጮ እስከ ሕይወት መስዋዕትነት ለመክፈል ዝግጁ መሆናቸውን የዜና ምንጮች ሲያስረዱ የኦሮሚያ ምክር ቤትም በትናንትናው ዕለት ለዚሁ ተግባር የሚውል የ5 ሚሊዮን ብር ዕርዳታ መለገሱ ታውቋል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 6 ቀን 1990</a></p>

</body>
</html>
