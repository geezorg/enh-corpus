<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕልም አይከለከልም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሕልም አይከለከልም</h1>


<p>ስለ ኢትዮጵያና ኤርትራ ግጭት የሚባለው ሁሉ ተብሏል። ጦርነቱ ተወግዟል ሰላማዊ ሰልፍ ተደርጐበታል። አቋም ተወስዶበታል። ከኤርትራ መንግሥት የተሰነዘረውን ወረራ ለመመከት ከማቴሪያል እስከ ሕይወት ድረስ የሚያስፈልገውን ሁሉ መስዋዕትነት ለመክፈል ዝግጅቱ ቀጥሏል። የመከላከሉ እንቅስቃሴም በአጥጋቢ ሁኔታ እንደቀጠለ ዜና ማሰራጫዎች እየነገሩን ናቸው። ሕዝብ ከዳር እስከዳር ቁጣውን መግለፁ የመንግሥትን ትዕግሥት እያደነቀ ገደብ እንዲደረግለትና ከመጠን በላይ ማስታመሙ ጠንቀኛ እርምጃ ሊሆን እንደሚችል ማሳሰቡ ያለምክንያት አይደለም። ጦርነት እንደ ዋንጫ ውድድር የአንድ ሰሞን ግርግር አይደለም። ሕይወት እየወደቀ ንብረት እየወደመ ሉዓላዊነት እየተደፈረ ድምበር እየተጣሰ ዕረፍት ሊገኝ አይችልም። በዓለም አቀፍ ደረጃ ማራኪነት ያላቸው ክስተቶችም ቢሆኑ ትኩረታችንን ሽፍነው ሊያዘናጉን አይችሉም። ይህም ያለ ምክንያት አይደለም።</p>

<p>ከማንኛውም ነገር ይበልጥ ዋጋ ያለው የሰው ሕይወት ነው። በተወሰነ የመልክዓ ምድር ክልል መኖር ለመኖር መብላት መጠጣት መልበስና መጠለያ እንዲሁም የሕክምና አገልግሎት ማግኘት እነዚህንም ለማግኘት ሰርቶ ገንዘብ ማግኘት ሕይወታችን የሚያስገድደን ኑሮአችን የሚጠይቀን ግዴታና ሂደት ነው። የሳይንስና ቴክኖሎጂ እድገት ፍልስፍና ፖለቲካ ኢኮኖሚና ማህበራዊ አገልግሎቶች ሁሉ የሰውን ልጅ ሕይወት ዘላቂነት ለማረጋገጥ ደህንነቱን ለመጠበቅ ለደስተኛ ኑሮው ዋስትና ለመስጠት የሚታቀዱና የሚከናወኑ ዝርዝር ተግባሮች ናቸው። የሰው ልጅ ሕይወት የመንፈስና የአካል ደህንነት ናቸው። መነሻና መድረሻ የሚሆኑት ግቦች ከዚህ ውጭ ሊታሰብ አይችልም። ይህንን መንደርደሪያ ሓሳብ የኤርትራ መንግሥት ከከፈተብን ወረራ ዓላማ ብናየው ድርጊቱ ዓላማውን ራሱን መልሶ የሚያጠፋ የጊዜ ቦምብ ሆኖ እናገኘዋለን።</p>

<p>የኤርትራ መንግሥት መሪዎች የሚደረድሩትን የሐሰት ሰበብ እውነት ቢሆን ብለን እንኳ ብንቀበልና ኢትዮጵያ ድምበራቸውን ገፍታለች ብለን እንኳ ብናስብ በኤርትራ መንግሥት በኩል ሊታሰብ የሚገባው እርምጃ የተወሰደውን መሬት በማስመለስ ጠረፍ ላይ ለሚኖሩ ሕዝቦች የሚያርሱት ምድር ማግኘትና ሕይወታቸውን እንዲያዘልቁት ማስቻል ነው። ይህንን ዓላማ ከግቡ ለማድረስ በርካታ ሰላማዊ አማራጮች አሉ። ጦርነትም አንዱ አማራጭ ነው።ነገር ግን መጨረሻው በድርድር ማለቁ የማይቀር አክሳሪና የማያስፈልግ አማራጭ ነው። የተወሰኑ ሰዎችን ሕይወት ለማዝለቅ የሚሆን መሬት ለማግኘት ሲባል የበርካታ ሰዎችን ሕይወት በጦርነት እሳት ውስጥ መማገድና እንዲሞቱ ምክንያት መፍጠር የተነሱበትን መሠረታዊ ዓላማ ማለትም የሰዎችን ሕይወት መንከባከብ የሚለውን ዓላማ ተቃርኖ በምትኩ ሰዎችን እስከ መግደል መድረስ ዓላማ ሆኖ ቁጭ ይላል። ሕዝቦች ግን ይህንን ዓላማ አይደግፉትም። ስለዚህም ያስተዳድረኛል ደህንነቴን ያስጠብቅልኛል ብለው ያቋቋሙት መንግሥት የመረጧቸው ባለሥልጣናት ለጦርነትና ለእልቂት ሲዳርጓቸው ከመብታቸው ቆርሰው የሰጧቸውን ሥልጣን ይነጥቋቸዋል ላደረሱባቸውም እልቂት በኃላፊነት ይጠይቋቸዋል። የኤርትራ ሕዝብ ይህንን ለማድረግ የሚቸግረው ነገር ይኖር ይሆን?</p>

<p>የኤርትራ መሪዎች የሚታዩበት አንድ ሥነ ልቦናዊ ችግር ሊኖራቸው ይችላል። ከ30 ዓመት ላላነሰ ጊዜ በረሃ ለበረሃ ታግለው ሕዝቡን በውድም ይሁን በግድ "ነፃነት" አጐናፅፈውታል። ሥልጣን ጨብጠው ይዘዋል። ያ የድል አፍላ ስሜት እየበረደ ይሄዳል። በጦርነት ነፃነትን ማግኘት ማለት ሁሉ ነገር ማለት እንዳልሆነ ሕዝቡ እየተገነዘበው መጥኘል። የዚያ ሁሉ መስዋዕትነት ታዲያስ የት ላይ ነው ያለው? ብሎ ትርጉም ያለው ጥያቄ መጠየቅ ጀምሯል። እንደልቡ ለመናገር ለመደራጀት ለመፃፍ ፓርቲ ለማቋቋም ዲሞክራሲያዊ ነፃነት እንዲኖረው ይወዳል። ለተዋቀደቅሁለት ነፃነት የሚከፈለኝ የኢኮኖሚ ጥቅም ምንድነው? ብሎ ይጠይቃል።</p>

<p>እነዚህን መሠረታዊና ዲሞክራሲያዊ መብቶች እየጠየቀ እያለ ለሌላ ጦርነት ለሌላ እልቂት ያውም ከባለውለታው ሕዝብ ጋር ቅራኔ ውስጥ መግባት ሊዋጥለት አይችልም። ሕይወት ማለት ጦርነት ብቻ ማለት አለመሆኑን ስለሚገነዘብ መሪዎቹ ያለፍላጐቱ ገፋፍተው ገደል ውስጥ ሲጨምሩት ዝም ብሎ እጁን አጣጥፎ ሊመለከት አይችልም። መሪዎቹም ቢሆኑ ከትምህርት ገበታቸው እየፈነቀለ ለትግል ወደ በረሃ የወሰዳቸው ለሀገር ነፃነትለእኩልነት ለዲሞክራሲና ለፍትህ ለመታገል ፈልገው ይመስለናል። ታዲያንን እነሱ ልምድ ሳይኖራቸው የተጠቀሙበትን የትግል ሥልት ፈር ልምድ ያካበተው ታጋይ ሠራዊት መከተል ይሣነዋል ብለው ይገምቱ ይሆን?</p>

<p>ዓለም-አቀፍ ግንኙነትን በመልካም መሠረት ላይ ማስቀመጥ የብልኅ መሪዎች በሣል የፖለቲካ ስልት ነው። ሙያ በልብ እንዲሉ ውስጥ ውስጡን የልብን እያደረሱ በዲፕሎማሲው መስክ ደግሞ የጭንቅላት ትግልን መቋቋም ያስፈልጋል። የኢትዮጵያ መንግሥት አመራር በዚህ ረገድ በጐ ጐን አለው። የኤርትራው መሪ ግን የቻሉበት አይመስሉም። ደርሶ ቱግ ቱግ ይላሉ። የአፍሪካ አንድነት ድርጅት ቀርቶ የተባበሩት መንግሥታት ማህበር አመራር ሳይቀር በርሳቸው ዘንድ የተናቀና የተነቀፈ ነው። ከጐረቤት አገሮች ሰላም የላቸውም ከዓለም አቀፍ የገንዘብ ድርጅቶች ጋር ስምምነት የላቸውም። ሀገራቸውን ያለ ዕርዳታና ድጋፍ በሕዝቡ ጥረት ብቻ አለማታለሁ እያሉ ያልማሉ። ማንም የፈለገውን ሕልም ሊያልም ይችላል። ሕልሙን ግን እውን ሆኖ ለማየት የሌላውን መብትና ሉዓላዊነት መድፈር አይችልም። ይህንን ማለምም አይገባውም።</p>


</body>
</html>
