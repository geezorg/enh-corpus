<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲ ጦሯን ወደ ሰሜን ምዕራብ ድንበሯ አንቀሳቀሰች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ካምፓኦሬ ለሽምግልና ሊመጡ ነው</span></h3>
<h1 class="align-center">ጅቡቲ ጦሯን ወደ ሰሜን ምዕራብ ድንበሯ አንቀሳቀሰች</h1>


<p>ካለፈው ሳምንት ማብቂያ ጀምሮ በቡርኪና ፋሶ ዋና ከተማ በዋጋዱጉ ተሰብስቦ የነበረው የአ.አ.ድ የሚኒስትሮች ምክር ቤት ስብሰባና በዚህ ሳምንት አጋማሽ ተጀምሮ የተጠናቀቀው የአ.አ.ድ የመሪዎች ስብሰባ የአሜሪካና የሩዋንዳ መንግሥታት የልዑካን ቡድን ለኢትዮ-ኤርትራ ውዝግብ ያቀረቡትን የሰላም ንድፍ ከማፅደቃቸውም በላይ ኢትዮጵያ ሃሳቡን ከርቱዕ መንፈስ ጋር መቀበሏን በማድነቅ ተደምድመዋል። ኤርትራ ውሳኔውን እንድትቀበልም ውሳኔ አስተላልፈዋል።</p>

<p>ግጭቱ ለገላጋይ አስቸግሮ ባለበት በአሁኑ ጊዜ የወቅቱ የአ.አ.ድ ሊቀመንበር በመሆን የተመረጡት የቡርኪና ፋሶ ፕሬዚዳንት ብሌዝ ካምፓኦሬ አንድ ከፍተኛ የአ.አ.ድ የሰላም አፈላላጊ የልዑካን ቡድን በመምራት ወደነዚህ ከአፍሪካ በጣም ድሆች፣ ነገር ግን ከፍተኛ የጦር ኃይል ወደገነቡ አገሮች ሰሞኑን ለመጓዝና ሁለቱን ወገኖች ለመሸምገል እንደሚመጡ አሳውቀዋል።</p>

<p>የኤርትራው ፕሬዚዳንት ኢሣያስ አፈወርቂ በሳምንቱ መጀመሪያ ላይ ወደ ዋጋዱጉ የአ.አ.ድ የመሪዎች ስብሰባ በላኩት ተወካያቸው አማካይነት የድንበሩን ውዝግብ በቀጥታ ከኢትዮጵያ ጋር በመወያየት ለመፍታት ዝግጁ መሆናቸውን የቢቢሲ ዘጋቢ ጄሬሚ ቫይን ብትገልጽም የኢትዮጵያ ባለሥልጣናት መሬታችን እስከተያዘ ድረስ ለድርድር አንቀመጥም በሚለው አቋማቸው እንደፀኑ ይታወቃል።</p>

<p>ይህ በእንዲህ እንዳለ ሶስቱን አገሮች በሚያዋስነው ድንበር ላይ ኢትዮጵያና ኤርትራ ጦርነት በመፍጠራቸው ጉዳዩ  ጅቡቲን ያሳሰባት ሆኖ ተገኝቷል። በመሆኑም ጅቡቲ የሁለቱ ወገኖች ውጊያ በሚካሄድበት ወደ ሰሜናዊ ድንበሯ ወታደሮቿን አንቀሳቅሳለች። እንዲያውም አንዳንድ ወታደራዊ ምንጮች እንደጠቀሱት ጅቡቲ ወታደሮቿን ወደ ድንበሩ ያስጠጋችው ለጥንቃቄ ነው በሚል ምክንያት ገና በአካባቢው የኢትዮ-ኤርትራ ግጭት ከመቀስቀሱ ሁለት ሳምንታት አስቀድሞ ነበር።</p>

<p>በአሁኑ ወቅት ኢትዮጵያ ከኤርትራ ጋር በመጋጨቷ ለጅቡቲ የኢኮኖሚ ትሩፋት እንደወረደላት ቢቆጥሩም የጅቡቲ ዜጐች ሥጋት ላይ መሆናቸውን የቢቢሲ ዘጋቢ ካነጋገራቸው ሰዎች አንደበት መረዳቱን ገልጿል። የዚህንም ምክንያት ሲገልፅ ጅቡቲያኑ ከዚህ በፊት በኢትዮጵያ ተፋላሚዎች መካከል የተፈጠረው ግጭት መዘዙ ወደ ሀገራቸው ተዛምቶ ለተወሰነ ጊዜ በአፋርና በኢሳ ጐሳዎች መካከል ፀብ መጫሩን ያስታውሳሉ።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 6 ቀን 1990</a></p>

</body>
</html>
