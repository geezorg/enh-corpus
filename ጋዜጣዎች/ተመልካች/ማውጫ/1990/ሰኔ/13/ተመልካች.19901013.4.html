<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተ.መ.ድ የአ.አድን የአስታራቂውን ቡድን የሰላም ሃሳብ የተቀበለው አይመስልም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ተቀዳ ዓለሙ የፀጥታውን ምክር ቤት እያግባቡ ነው</p></span></h3>
<h1 class="align-center">የተ.መ.ድ የአ.አድን የአስታራቂውን ቡድን የሰላም ሃሳብ የተቀበለው አይመስልም</h1>


<p>የኢትዮጵያ የውጭ ጉዳይ ም/ሚኒስትር ዶ/ር ተቀዳ ዓለሙ ዋሽንግተን፣ አሜሪካ የሚገኙ ሲሆን ተልዕኮአቸውም በተባበሩት መንግሥታት ድርጅት ለፀጥታው ምክር ቤት በኢትዮጵያና በኤርትራ ውዝግብ ኤርትራ በአገራቸው ላይ ስለፈፀመችው ወረራ አቤቱታ ለማቅረብ መሆኑ ታውቋል።</p>

<p>ስድስት ሳምንታትን ያስቆጠረው የኢትዮጵያና የኤርትራ ግጭት ለገላጋይ ያስቸገረ መስሎ በሚታይበት በአሁኑ ጊዜ ችግሩን በሰላም ለመፍታት የመጨረሻው አማራጭ ሆኖ በኢትዮጵያ መንግሥት በኩል የታየው እርምጃ በተባበሩት መንግሥታት ድርጅት መዳኘት ሆኖአል።</p>

<p>በመሆኑም ምክትል የውጭ ጉዳይ ሚኒስትሩ ይኸንኑ የኢትዮጵያ መንግሥት አቋም ከወዲሁ ለድርጅቱ የፀጥታ ምክር ቤት አባል አገሮች ልዑካን ለማስረዳት ሙከራ በማድረግ ላይ ናቸው። ኢትዮጵያ በኤርትራ ላይ የምትመሰርተውን ክስ እስከአሁን በይፋ ያላቀረበች ቢሆንም ዶ/ር ተቀዳ አባል አገራቱ በጉዳዩ ላይ አቋም እንዲይዙ ለማድረግ የማግባባት ሥራቸውን ቀጥለዋል።</p>

<p>የአፍሪካ አንድነት ድርጅት አባል አገሮች የሆኑትና በአሁኑ ዓመት በተባበሩት መንግሥታት ድርጅት የፀጥተው ምክር ቤት ተመራጭ አባላት የሆኑት ኬንያ፣ ጋምቢያና ጋቦን የቅድሚያ ትኩረት የሚሰጣቸው ሆኖ ተገኝቷል። በመሆኑም ሶስቱም የአፍሪካ ተወካዮች ለምክትል ሚኒስትሩ የድጋፍ ድምፃቸውን ከወዲሁ አረጋግጠውላቸዋል። ምክትል ሚኒስትሩ ሌሎች ተወካዮችንም ለማነጋገር ሁኔታዎችን እያመቻቹ ነው።</p>

<p>በሌላ በኩል ደግሞ የምክትል ሚኒስትሩ ተልዕኮ ከባድ ፈተና እየገጠመው ነው። የኤርትራ ልዑካን ቡድን በአሁኑ ወቅት እዚያው ዋሽንግተን ዲ.ሲ በመገኘት ተመሳሳይ ተልዕኮ እየተወጣ ነው። ኤርትራ ጉዳዩን የተባበሩት መንግሥታት ድርጅት እንዲመለከተው የምትፈልግ አትመስልም፣ ቢመለከተው እንኳየ የአሜሪካና የሩዋንዳ የሰላም አፈላላጊ ቡድን ያቀረበውና በአ.አ.ድ የሚኒስትሮች ምክር ቤትና በአ.አ.ድ የመሪዎች ጉባዔ ሙሉ ድጋፍ ያገኘው የማቀራረቢያ ሃሳብ በተ.መ.ድ ተቀባይነት እንዳያገኝ ፍላጐትዋ ነው። ስለዚህም የኤርትራ የልዑካን ቡድን ኢትዮጵዮጵያዊው ልዑክ እየገነቡ የሚያልፉትን ሁሉ እያፈረሱ የሚከተሉ ሊሆን ይችላል የሚል ሥጋት አለ።</p>

<p>ይኸም ሥጋት እውን የሚመስለው የኢትዮጵያና የኤርትራ ግጭት ስድስት ሳምንታት ያለፈውና ብዙ ሕይወትንም የጠየቀ ሆኖ ሳለ የተባበሩት መንግሥታት ድርጅት ጉዳዩ ያሳሰበው ለመሆኑ አንዳች ጠቋሚ ሁኔታ አለማሳየቱ ነው የሚሉ ወገኖች ጥቂቶች አይደሉም።</p>

<p>ኢትዮጵያ ወራሪው የኤርትራ ጦር ከያዛቸው መሬቶች እስካልወጣ ድረስ ከኤርትራ ጋር ለድርድር አልቀመጥም በሚለው አቋሟ የፀናች ሲሆን የኤርትራ መንግሥት ግን ጉዳዩን በጣም አቅልሎ በማየት በቀጥታ ከኢትዮጵያ መሪዎች ጋር መነጋገር እችላለሁ የሚለውን አቋሙን በተደጋጋሚ አንፀባርቋል። ይህም ማለት ኢትዮጵያ ይህን የኤርትራን መንግሥት አቋም እንደማትቀበል እያወቀ በዚሁ መጽናቱ በተዘዋዋሪ የሶስተኛ ወገን ጣልቃገብነት አያስፈልግም የሚል እንደምታ እንደሚሰጥ የታወቀ ነው።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 13 ቀን 1990</a></p>

</body>
</html>
