<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ.አ.ድ የሰላም ጥረት ከሸፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአ.አ.ድ የሰላም ጥረት ከሸፈ</h1>
<h2 class="align-center">ኢትዮጵያና ኤርትራ በድንበሮቻቸው የውጊያ ዝግጅታቸውን እያጠናከሩ ነው</h2>


<p>በኢትዮ-ኤርትራ ግጭት በአንድ ፊት ሰላምን ለማምጣት ሦስት የአፍሪካ አገሮች ፕሬዚዳንቶችና አንድ የውጭ ጉዳይ ሚኒስትር የሚገኙበት ከፍተኛ የልዑካን ቡድን በአሥመራና በአዲስ አበባ መካከል ያለውን ርቀት የውሃ መንገድ እያደረጉ ባሉበት ወቅት ከመላው ዓለም የዜና አውታሮች የሚዘገበው ደግሞ ሁለቱም መንግሥታት ሠራዊቶቻቸውን እያጠናከሩ እንደሚገኙ እየገለፀ ነው።</p>

<p>በዚህ ሳምንት መጀመሪያ ላይ የኢትዮጵያ መንግሥት ከአሜሪካ መንግሥት የቀረበለትን የአየር ጥቃት የማቆም ጥያቄ በአንድ ወገን ስምምነት (ረቋቃቆሶቨሾብሶቆቆቱ) የተቀበለው መሆኑን ገልፆ ከሰነበተ በኋላ የኤርትራም መንግሥት ዘግይቶ ስምምነቱን ይፋ አድርጓል።</p>

<p>ምንም እንኳ ካለፈው ሳምንት ማገባደጃ ማለትም የኤርትራ ሠራዊት በአሰብ-ቡሬ ግንባርና በዛላአንበሳ ግንባሮች አድፍጦ ያደረጋቸው ፈጣን የማጥቃት እርምጃዎች ከከሸፉበትና የኢትዮጵያ ሠራዊት የበላይነት ያስመዘገበባቸው ውጊያዎች ከተካሄዱ በኋላ ይህ ነው የሚባል ግጭት ባይፈጠርም ሁለቱም ተዋጊዎቻቸውንና የጦር መሣሪያዎችን በድንበር ላይ ማከማቸታቸውን ቀጥለዋል።</p>

<p>ቀደም ሲል ኢትዮጵያ ከአሜሪካ መንግሥት ጋር በገባችው ስምምነት የአየር ጥቃት ላለማድረግ ቃል መግባቷ አስፈላጊ ሆኖ ከተገኘ የእግረኛ ውጊያ ከማካሄድ ሊያግዳት እንደማይችል ውጭ ጉዳይ ሚኒስትር ሥዩም መስፍን በዚሁ ሳምንት ለመንግሥትና ለውጭ አገር ጋዜጠኞች በሰጡት ጋዜጣዊ መግለጫ አረጋግጠዋል። ይሁን እንጂ ሻዕቢያ ድንገተኛ ጥቃት አደርሳለሁ ባለባቸው ግንባሮች ሳያስበው በመመታቱ ካለፈው ሳምንት ሐሙስ ጀምሮ የእግረኛውም ውጊያ ያልተካሄደ መሆኑ ታውቋል።</p>

<p>ሻዕቢያ ቀድሞ የግንባሩ አባላት የነበሩትንና ለጊዜውም ቢሆን ከሠራዊቱ ተገልለው የነበሩትን እንዲመለሱ ጥሪ በማድረግ፣ እንዲሁም መላ ኤርትራውያን ሠራተኞች የአንድ ወር ደሞዛቸውን ለጦርነቱ ድጋፍ እንዲያበረክቱ መጠየቁ ታውቋል።</p>

<p>በአንፃሩ ደግሞ በሺህዎች የሚቆጠሩ የኢሕአዴግ የቀድሞ አባላት ከኢትዮጵያ መንግሥት በቀረበላቸው ጥሪ መሠረት የሲቪል ኑሮአቸውን እየተዉ ወደ ጦሩ መቀላቀል የጀመሩና በሰሜናዊ ትግራይ ድንበር ላይ ለውጊያ መሰናዳታቸው ታውቋል። የኢትዮጵያ መንግሥት እስከአሁን ለአካባቢ ሚሊሺያዎች የክተት ጥሪ ያላቀረበ ቢሆንም እንደዋልታ ኢንፎርሜሽን ማዕከል፣ እንደ ኢ.ዜ.አ እና እንደ ቪ.ኦ.ኤ ዘገባ ከሆነ በፈቃደኝነት ለጦርነቱ እየተመዘገቡ ናቸው።</p>

<p>በተያያዘ ዜናም ካለፈው ሐሙስ ጀምሮ በኢትዮጵያና በኤርትራ መካከል ያለውን ውዝግብ በሰላማዊ መንገድ እንዲፈቱ የዋጋዱጉው የአ.አ.ድ የመሪዎች ጉባኤ ውክልና የሰጣቸው አራት የአፍሪካ ሀገር መሪዎች አዲስ አበባ በመግባት ከኢትዮጵያ መንግሥት ባለሥልጣናት ጋር ከተወያዩ በኋላ ለተመሳሳይ ተልዕኮ ወደ አሥመራ ሄደው እንደነበር በወቅቱ የተገለፀ ሲሆን ኤርትራ የአ.አ.ድን የሰላም ሃሳብ የሚያሻሽል ነው ያለችውን ሃሳብ ሰንዝራለች።</p>

<p>በቡርኪናፋሶ ፕሬዚዳንትና የወቅቱ የአ.አ.ድ ሊቀመንበር በብሌዝ ካምፓኦሮ የሚመራውና የዚምባብዌን ፕሬዚዳንት ሮበርት ሙጋቤን፣ የሩዋንዳው ፕሬዚዳንት ፓስካል ቤዚሙንጉንና የጅቡቲው የውጭ ጉዳይ ሚኒስትር የሚገኙበትና በአፍሪካ አንድነት ድርጅት ዋና ፀሐፊ አስተናባሪነት የተዋቀረው ሸምጋይ ቡድን ኤርትራ ደርሶ ያገኘው ምላሽ ኢትዮጵያ እንደሰጠችው የሚያረካቸው አልሆነም።</p>

<p>ዓርብ ዕለት በአሥመራ ለተገኙት የልዑካን ቡድን ኤርትራ ባሰራጨችው ጽሑፍ ውስጥ የማሻሻያ ሃሳብ ተብለው ከተጠቀሱት ውስጥ የሚከተሉት ይገኙባቸዋል።</p>

<p>- በቅኝ ግዛት ወቅት በተደረሱት ስምምነቶች ላይ የተመሰረተ የድንበር መወሰን ሥራ እንዲካሄድ እስከዚያ ሁለቱም ወገኖች ወታደሮቻቸውን ከአካባቢው ያርቁ፣</p>

<p>- ከወታደራዊ ቀጠና ነፃ በሆነው መሬት ጊዜያዊ የሲቪል አስተዳደር እንዲመሰረት፣</p>

<p>- ያለምንም ቅድመ ሁኔታ ጦርነቱ ቆሞ አደራዳሪዎች በተገኙበት ሁለቱ ወገኖች ድርድር እንዲጀምሩ፣</p>

<p>የልዑካን ቡድኑ ይህንን የኤርትራን መንግሥት አቋም ለኢትዮጵያ መንግሥት ባለሥልጣናት ለማቅረብ ሐሙስ ማታውን ወደ አዲስ አበባ የተመለሰ መሆኑን ሬውተርስ ዘግቦአል። ከኢትዮጵያ መንግሥት የሚገኘውንም መልስ ይዘው ወደ አሥመራ ለመመለስ ዕቅድ የነበራቸው ቢሆንም በጉዳዩ ላይ የኢትዮጵያ መንግሥት የሰጠውን አስተያየት ለማወቅ አልተቻለም።</p>

<p>ይሁን እንጂ ኤርትራ አሁንም ቢሆን ራሷ ብቻ ሳትሆን ኢትዮጵያም ጭምር ክልሉን ያለምንም ቅድመ ሁኔታ ለቅቃ ስትወጣ ነው ለመደራደር የምፈልገው ማለቷ በኢትዮጵያ በኩል ተቀባይነት ያለው ሊሆን እንደሚችል ተገምቷል።</p>

<p>የኤርትራ መንግሥት ኢጋድም ሆነ አ.አ.ድ ችግሮችን የመፍታት አቅም የላቸውም የሚል አቋም ሲያንፀባርቅ ከመቆየቱ አኳያ አሁን ድርጅቱ በጠቅላላው ጉባዔው ያፀደቀውን የመታረቂያ ሃሳብ የሚፃረር ሃሳብ ማቅረ</p>

<p>ቡ የድርጅቱን ብቃት የሚፈታተን ድርጊት ነው የሚሉ የፖለቲካ ተንታኞች አሉ። አ.አ.ድ ቀደም ሲል ግዛቱ የኢትዮጵያ መሆኑን ያመነ ውሳኔ ማሳለፉ የሚታወስ ሲሆን አሁን የድርጅቱ የዓመቱ ሊመቀንበር የሚገኙበት የአ.አ.ድ ልዑካን የኤርትራን ሃሳብ ተቀብሎ የኢትዮጵያን አስተያየት ለመጠየቅ ቢቃጣ ቀድሞውኑ ኤርትራ ያደረሰችበት ዘለፋ ትክክል መሆኑን የሚያረጋግጥ ነው ይላሉ።</p>

<p>ይህ በእንዲህ እንዳለ የልዑካኑ ቡድኑ ተልዕኮውን መጨረሱንና ጥረቱም በኤርትራ አሻፈረኝ ባይነት ውጤት አልባ መሆኑን የአ.አ.ድ ዋና ፀሐፊ ዶ/ር ሳሊም አሕመድ ሳሊም ሐሙስ ምሽቱን ለጋዜጠኞች በሰጡት መግለጫ ማረጋገጣቸውን የጀርመን ድምፅ ሬዲዮ ትናንት ከሰዓት በኋላ ባስተላለፈው ዜና ገልጿል።</p>


<p class="align-center"><a href="/Gazettas/Temelkach/info/Temelkach.sera.html">ከተመልካች ሰኔ 13 ቀን 1990</a></p>

</body>
</html>
