<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኩፍርና ኢስላም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኩፍርና ኢስላም</h1>

 
<p>ወንድሞቼ! ሙስሊም ለመባል በትንሹ ማወቅ የሚገባንን አንዳንድ ነጥቦች እንኳን እስቲ እንወያይባቸው።</p>

<p>ከሁሉም በፊት ማወቅ የሚገባን ነገሮች አሉ። ኩፍር ምንድን ነው? ኢስላምስ? ኩፍር ማለት በአላህ ላይ ማመፅ ሲሆን ኢስላም ደግሞ ሁለመናችንን ለአንድ አላህ ማስገዛት፣ አላህ ካወረደልን መመሪያ ጋር የሚጋጩ ምንም አይነት ሌላ ፅንሠ-ሐሳቦችን፣ ህግጋትን፣ እሴቶችን፤ አለመቀበልና መካድ ነው።</p>

<p>በኢስላምና በኩፍር መካከል ያለውን ንፅፅር ቁርዓን ቁልጭ ባለ መንገድ አስቀምጦታል። «አላህ ባወረደው ያልፈረዱ ካፍሮች (ኢአማኒያን) ናቸው።» (አልማኢዳህ 5፡44) «መፍረድ» የሚለው ቃል ትርጉሙ በህጋዊ ፍርድ ቤት ጉዳዮች የተገደበ አይደለም። በዕለት ተዕለት ህይወታችን የምንወስዳቸው አማራጮች የምናሳልፋቸውን ውሳኔውች የምንፈፅማቸው ድርጊቶችን ይመለከታል። ዘወትር አንድን ነገር ከመፈፀም በፊት የትኛውን አማራጭ መውሰድ እንዳለብን እናስባለን። ግን የምንወስደው አማራጭ የቱን ነው?</p>

<p>ወደ ውሳኔ ለመድረስ አንዱ መንገድ በአላህ መፅሐፍና ቁርዓን-በመልዕክተኛው ሱና የተመለከተው ጎዳና ሲሆን ሌላው ደግሞ በስሜታዊ ፍላጎታችን፥ በባህል በህብረተሰቡና በሰው ሠራሽ ህጎች የተቀየሰ አቅጣጫ ነው። በአላህ የተዘረጋውን ጎዳና ወደ ጎን በመተው በሌላው መንገድ ለመኳተን ከወሰንክ በርግጥም የኩፍርን ጉዞ ተያይዘኸዋል። በእያንዳንዱ የህይወት ክፍልህ ይህንኑ እየፈፀምክ ከሆንክ የሙስሊም ስም ብትሸከምም በስራህ ግን ሙሉ በሙሉ ካፊር ሆነሃል። በአንዳንድ ጉዳዮች የአላህን መንገድ እየተከተልክ በሌሎች ደግሞ የሠው-ሠራሽ ህጎችን ስሜትህን የምትከተል ከሆነ እንደ አመፅህ ያህል በኩፍር ተጠያቂ መሆንህ የሚያጠያይቅ አይሆንም። ግማሽ ካፍር ልትሆን ትችላለህ። ሩብ ካፊር ልትሆን ትችላለህ። ወይም ከዚያ ያነሰ በአጭሩ ለማስቀመጥ በአላህ ትዕዛዝ ላይ ባመፅ ነው መጠን ያህል ኩፍር ይኖርብሃል።</p>

<h2 class="align-center"><span class="underline"> ኢስላም- ምሉዕ ተገዢነት</span></h2>
 
<p>ኢስላም ሌላ ሳይሆን የሠው ልጅ ለፈጣሪው የሚኖረው የተሟላና የተስተካከለ ተገዢነት ነው። የሠው ልጅ የራሱ የቤተሠቦቹ፣ የቤተዘመዶቹ፣ የአገሩ፣ የመሪዎቹ፣የጄኔራሎች፣ የሸይኾች ወይም የሌላ ፍጡር አገልጋይ እንዲሆን ፈፅሞ አልተፈቀደለትም። እርሱ ባርያነቱ በአላህ ብቻ ነው። አላህ እንዲህ ይላል።</p>

<p>«የመፅሐፍ ባለቤቶች ሆይ! በኛና በናንተ መካከል ትክክል ወደሆነች ቃል ኑ፤ (እርሷም) አላህን እንጂ ሌላን ላንገዛ በርሱም ምንንም ላናጋራ ከፊላችንም ከፊሉን አማልክት አድርጐ ላይዝ ነው፤ (በላቸው) እምቢ ቢሉም እኛ ሙስሊሞች መሆናችንን መስክሩ በሏቸው።»
<p class="align-center">(አል ኢምራን 3፡64)</p>

<p>በመቀጠልም «በሰማያትና በምድርም ያሉ ሁሉ በውድም በግድም ለርሱ የታዘዙ ወደርሱም የሚመለሱ ሲኾኑ (ከሐዲዎች) ከአላህ ሐይማኖት ሌላን ይፈልጋሉን?» (አል ኢምራን 3፡83)</p>

<p>አንድ መሠረታዊ መርሆ ግልፅና ጠንካራ በሆነ መንገድ ተገልጿል። እውነተኛ ዲን ማለት ለአላህ የተሟላ ተገዢነትና ታዛዢነት ሲመሠረት ነው። ለአላህ መገዛት ማለት እንዲሁ በቀን አምስቴ ከፊቱ መደፋት ማለት አይደለም፤ ለህግጋቶቹና ትዕዛዛቱ ምንጊዜም ታዛዥ ሆኖ መገኘት ማለት ነው እንጂ። ከከለከለህ ነገሮች መቆጠብ ያዘዘህን መፈፀም። በእያንዳንዷ ጥቃቅን ጉዳይ ሳይቀር የአላህ ትዕዛዝ (ህግ) ምን እንደሚል ለማወቅ ሞክር አንድ ነገር ከመፈፀምህ በፊት። ስሜትህ በነገረህ አዕምሮህ ባቀረበልህ ላይ ተመስርተህ የነገሮችን ጥሩነትና መጥፎነት፤ ሰናይና እኩይነት፤ ሐራምና ሐላልነት አታፅድቅ አላህ ምን እንዳለህ ማወቅ ጣር። ህብረተሰቡ ያመላከተህን «ዓሊሞች» የሰጡህን አስተያየት ዝም ብለህ አትዋጥ የአላህ አቋም የቁርዓን ትዕዛዝ ምን እንደሆነ እርግጠኛ ሁን።</p>

<p>የአንድን ሠው ሐሳብ አላህ ካቀረበው በመምረጥ መጓዝ ከጀመርክ ያንን ግለሰብ የጌታነት ደረጃን እያካፈልከው መሆኑን አትዘንጋ። ያ ማለት ደግሞ ያለ አንዳች መሸራረፍ ለአላህ ብቻ የሚገባውን ደረጃ እየሠጠከው ነው። «እኔ ከጌታዬ ግልፅ በሆነች ማስረጃ ላይ ነኝ በርሱም አስተባባለቹህ... ፍርዱ ለአላህ ብቻ ነው፤ እውነትን ይፈርዳል፤ እርሱም ከፈራጆች ሁሉ በላጭ ነው።»</p>
<p class="align-center">(ኢል አንአም-657)</p>

<p>ሊገዙት የሚገባ እርሱ- አላህ ብቻ ነው። አንተንና ሁሉንም ፍጥረታት የፈጠረና በህይወት ደግፎ ያቆያቹህ በሠማያትና በምድር ያለ ነገር ሁሉ የሚታዘዘው እርሱን ነው። አንዲትም ድንጋይ ሌላ ድንጋይ፤ አንድም ዛፍ ሌላ ዛፍ አንድም እንስሳ ሌላ እንስሳ አይገዙም። ሁሉም የሚገዙት አንድ አላህን ብቻ ነው። እና ታዲያ አንተ ከእንስሳ ድንጋይና ተክሎች ያልተሻልክ ነህን? ከአላህ ጎን ሌላ ፍጡራንን ትገዛለህ? የቁርዓን መልዕክት የአላህ ምክር ይኸው ነው።</p>

<p class="align-center"><a href="/Gazettas/Hilal/info/Hilal.sera.html">ከሒላል መጋቢት 11 ቀን 1990</a></p>


</body>
</html>	





