<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አዲሱ ብር የሕትመት ብዛት ከቀድሞው በቢሊዮኖች እንዲበልጥ መደረጉ የኢኮኖሚ እንቆቅልሽ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">«አዲሱ ብር የሕትመት ብዛት ከቀድሞው በቢሊዮኖች እንዲበልጥ መደረጉ የኢኮኖሚ እንቆቅልሽ ነው»</h1>

<h2 class="align-center">«ናቅፋ» የኢትዮጵያን ገበያ እንዳያጠለቀልቅ ስጋት አለ</h2>


<p>አዲሶቹ የብር ኖቶቹ ወደ ገበያ ከወጣበት ቀን አንስቶ በብሩ ዙርያ የሚደመጠው ስጋት እየተጠናከረ መምጣቱ ነው የሚነገረው። በኢሕአዴግ መንግስት ባለ ሥልጣናት በኩል አንዳች ያልተባለበት የኤርትራው «ናቅፋ» በኢትዮጵያ ገበያ ውስጥ ከብር ጋር በአቻነት መሥራት የሀገሪቱን ኢኮኖኢ ከመሠረቱ ያናገዋል የሚለው ከስጋቶቹ አንዱ ሲሆን ሌላው የስጋት ምንጭ ደግሞ የአዲሱ ብር ሕትመት ከቀድሞው በየፊደል እርከኑ በ1. ቢሊዮን ብር ያህል በልጦ መገኘቱ የብርን ዋጋ ያሽመደምደዋል የሚለው ነው።</p>

<p>ስጋታቸውን የሚያስደምጡት የኢኮኖሚ ተንታኞች እንደሚገልጹት ከሆነ ከአንድ ብር በስተቀር በየፊደል እርከን ባለ ስድስት ዲጂት በመሆኑ በአጠቃላይ በአንድ ፊደል እርከን ያለው ከፍተኛ መጠን ባለ ሰባት ዲጂቱን ባለ አንድ ብር ኖቶችን ጨምሮ የሕትመቱ ከፍተኛ መጠን 220 ሚሊዮን ብር ሲሆን በአንድ ፊደል መነሻነት ከሚገኙት 27 የፊደሉ ጥምረቶች ከሚገኘው የሕትመት መጠን በገበያ ውስጥ የሚዘዋወረውንና የሚፈለገውን መጠን ጠብቆ ለመራመድ ተችሎ ነበር። «አሁን ግን» ይላሉ እነዚሁ ኢኮኖሚስቶች «እያንዳንዱ ኖት ባለሰባት ዲጅት እንዲሆን በመደረጉ ከአንድ ብር በስተቀር በለሎቹ ኖቶች በየፊደሉ እርከኑ 9 ሚሊዮን ኖቶች በተጨማሪ ታትመዋል። በዚህም መሠረት በገንዘብ ስሌት ሲታይ የአዲሱ ብር የየፊደሉ እርከኑ ብዛት 1 ቢሊዮን 660 ሚሊዮን ይሆናል። ይህም ከቀድሞው የኢትዮጵያ ብር ኖቶች አዲሱ 1 ቢሊዮን 440 ሚሊዮን ይበልጣል።</p>

<p>እኝደ ኢኮኖሚስቶቹ ትንታኔ ከሆነ በ«ኣ» ፊደሉ ውስጥ የሚጠቃለለው 27ቱ እርከን ብቻ እንኳን ከታተመ የኢሕአዴግ መንግሥት ያሳተመው 44 ቢሊዮን 880 ሚሊዮን ስለሚሆን ይህን ያህል የገንዘብ ከብሔራዊ ባንኩ ካዝና ማስቀመጡም ሆነ ወደ ገበያ መልቀቁ በሃገሪቱ ኢኮኖሚና ገበያ ላይ ከፍተኛ ተፅዕኖ ይኖረዋል</p>

<p>«በእያንዳንዱ ፊደል የሚገኙት 27 እርከኖች በገበያ ውስጥ ሊዘዋወር የሚገባውንና በብሔራዊ ባንክ ካዝናም ሊቀመጥ የሚገባውን መጠባበቂያ ከግምት ከትተው የሚታተሙ ናቸው። የቀድሞው ብር በስድስት ዲጅቶች ሲታተም ከገበያ ውስጥ የሚዘዋወረውን 5 ቢሊዮንና በተጠባባቂነት የሚያዘውን ከግምት አስገብቶ ነበር» የሚሉት አንድ የዩኒቨርስቲ መምህር በአዲሱ ብር «ከ"ኣ" ፊደል ርከኖች አራቱ ማለትም"ኣ"፣"ኣብ"፣"ኣጭ"፣"ኣዽ" እንኳን ቢታተሙ ከተፈላጊው መጠን በላይ እንደሚሆን እሳቸው ግን ከከፍተኞቹ ኖቶች መካከል በአንዳንዶቹ ላይ እስከ "ኣጥ" ማየታቸውን ሕትመቱም እስከ "ኣዥ" ሳይዘልቅ እንዳልቀረ» ባስደመጡበት ትንታኔያቸው ይህ ገንዘብ መንግሥትን ሊገጥሙ በሚችሉ አስገዳጅ ሁኔታዎች ወደ ገበያ ከዘለቀ እጅግ አስፈሪ የሆነ አደጋ ሊከተል እንደሚችል ነው ያሰመሩበት።</p>

<p>«መንግሥታት የሚወስዱት እርምጃ አይታወቅም» በሚል መነሻ «ሂትለር የሠራዊቱን አባላት ለመደለልና ለማስመሰል ሲል ዶች ማርክን እንደጉድ ማባዛቱን» የሚናገሩትና በዚህም ሳቢያ ጀርማናዊያን ገንዘቡን ለእሳት ማቀጣጠያ እስከ መጠቀም መድረሳቸውን የሚያጣቅሱት ሌላው ኢኮኖሚስት የኢሕአዴግ መንግሥት በሚያዝበት ካዝና የተቀመጠውን አዲሱን የብር ኖት እንዳሻው ሊያደግ የሚችል በመሆኑ መጨረሻው የከፋ የኢኮኖሚ ትርምስ ሊሆን እንደሚችል መስጋታቸውን ነው ያሰመሩበት።</p>

<p>«በጀርመኑ አምባገነኑ መንግሥት ማብቂያ ላይ አንዲት ቅርጫት ሙሉ ማርክ ተሸክማ ገበያ የወጣች ሴት ቅርጫቱን ከነ ክምር ኖቶቹ ከገባችበት የገበያ አዳራሽ ረስታ በመሄዷ ስትመለስ ሌቦች ቅርጫቱን ሰርቀው ገንዘቡን ግን እንደወረቀት ከአዳራሹ ወለል ዘርግተውት አገኘችው» የሚሉት እኚሁ ምሁር «የሀሰት» ወይም በእንግሊዘኛው «ቭኦእዽ» ከሚለው ስር ሕትመት ይልቅ በእጅጉ አሳሳቢው ይህ በኢኮኖሚ ክስ ሕግጋትና መስፈርቶች ከጅምሩ መጠኑ ያልተገደበው የአዲሱ ብር ሕትመት የወደፊት ጣጣ ከወዲሁ ያስፈራል» ይላሉ።</p>

<p>በዘመነ ደርግ ለተወሰኑ ወራት የብሔራዊ ባንክ ገዢ የነበሩት «የአቶ ተፈራ ድጋፌና የደርግ ባለሥልጣናት ጠብ በብር የሕትመት መጠን ላይ ነበር። ደርጐች ብሩ በብዛት እንዲታተም ሲጠይቁ፣ አቶ ተፈራ አሻፈረኝ አሉ። ይህን ለእስራት አበቃቸው» የሚሉ አንድ የባንክ ባለሙያ «የኢሕአዴግ መንግሥት ባለሥልጣናት በአንድ የፊደል እርከን 1. ቢሊዮን ያህል ብልጫ በ27ቱ የአንድ ፊደል እርከኖች ደግኖ 38 ቢሊዮን ገደማ ብልጫ የሚያሳይ የሕትመት መርሐ ግብር ወደ ተግባር የተረጎሙት በምን መነሻ እንደሆነ ግራ ይገባል» ባይ ናቸው።</p>

<p>የባንክ ሙያተኛው እንደሚያስደምጡት ከሆነ የኖቶች የየእርከኑ ብዛት በዘፈቀደ ሳይሆን በወቅቱ የሀገሪቱ ኢኮኖሚ እንዲሁም የገበያ ገፅታና የወደፊት ዕድገት ላይ ተመስርቶ የሚወሰን በመሆኑ በእያንዳንዱ ፊደል 27 እርከኖች 44 ቢሊዮን ብር እንዲፈጠር ያደረጉት የብሔራዊ ባንክ ባለሥልጣናት ምላሽ ምን ሊሆን እንደሚችል የሚያነጋግር ነው።</p>

<p>«ተወደደም ተጠላም በተለያዩ ምክንያቶች ድንበር ዘሎ ከጐረቤት ሃገር ለሚቀረቀር ከቱጃሮች የቤት ውስጥ ግዙፍ ካዝናዎች ተሸጉጦ ለሚቀር ብር ምትክነት የሚውል ወይም በመንግሥት ግፊት ሳቢያ ከብሔራዊ ባንክ ካዝናዎች ያለው ክምችት ማፈትለኩ አይቀርም» እኚሁ የባንክ ሙያተኛ የኤርትራው ናቅፋም በኢትዮጵያ ገበያ ውስጥ እንዳሻው ሊፈነጭ የሚችልባቸው ቀዳዳዎች በመከፈታቸው የተፈራው የምንዛሪ ውድቀትና የዋጋ ግሽበት ሀገሪቱን ሊንጣት የሚችል ነው።»</p>

<p>«አሁን ገበያ ውስጥ ያለውና በአዲሱ ኖት የሚለወጠው 5 ቢሊዮን ብር ገደማ ነው። ይህ በራሱ ከገበያው አቅም በላይ ሆኗል። በዚህ ላይ ናቅፋ ሲጨመር የሚፈጠረውን ችግር መገመቱም ያስቸግራል» ባይ ናቸው የባንኩ ሙያተኛ።</p>

<p>በተደጋጋሚ «የአዲሱ ብር ኖቶች በድንገት መከሰት የገበያ ዋጋን ግሽበት ያስከትላል።» የሚለውንና «የብር ለውጡ በእጃችን የሚገኘውን የገንዘብ መጠን ለማወቅ ነው» በሚል የሚሰማውን የአንዳንድ ባለሀብቶች ስሞታ ውድቅ የሚያደርጉት የኢሕአዴግ መንግሥት ባለሥልጣናት ስለ ናቅፋና ስለብር ግንኙነት ግልጽ የሆነ መግለጫ ባይሰጡም ከአሥመራ አቻዎቻቸው የሚደመጠው ግን ናቅፋ በኢትዮጵያ ገበያ ውስጥ በአቻነት እንደሚሰራ መጠቆማቸውን ነው ዘገባዎች የሚያስደምጡት።</p>

<p>እንደ ዶቸ ቬሌ ጀርመን ድምፅ ራዲዮ ዘገባ ከሆነ የኤርትራ ባልሥልጣናት ብርና ናቅፋ በአቻነት ይስሩ የሚል ሃሳብ እንደ አንድ አማራጭ ማቅረባቸውን ከኢሕአዴግ በኩል ደግሞ ከፍተኛ ግብይቶች በዶላር ሆነው የተቀረው ግን በብርና በናቅፋ ይካሄድ የሚል ሃሳብ ማቅረባቸውን አስደምጠዋል።</p>

<p>የኢኮኖሚስቶች ዕይታ በሁለቱ ሀገሮች መካከል ያለው የንግድ ግንኙነት በዶላር ቢሆን ለኢትዮጵያ የሚበጃት መሆኑን የጠቆመው የጀርመን ድምፅ ዘገባ ዞሮ ዞሮ ግን በሁለቱ መንግሥታት ስምምነት ናቅፋ ወደ ኢትዮጵያ ገበያ መዝለቁ እንደማይቀር አስምሮበታል።</p>

<p>ናቅፋ የኤርትራን ኢኮኖሚ ያጠናክራል የሚሉትና ወደ ውጭ ለሚላኩ ምርቶች ቅድሚያ ትኩረት እንደሚሰጥ የተናገሩ የአሥመራው መርሔ መንግሥት አቶ ኢሳያስና ባለሥልጣኖቻቸው በኤርትራ የሚገኘውን ብር ወደ ናቅፋ ለመለወጥ የተሰጠው የጊዜ ገደብ 15 ቀን ብቻ መሆኑን ከዚያ ወዲያም አሮጌው የኢትዮጵያ ብር በኤርትራ ዋጋ እንደማይኖረው ባሳወቁበት መግለጫቸው የናቅፋ መንስዔ የኢትዮጵያንና የኤርትራን የኢኮኖሚ ፖሊሲ ልዩነት መሆኑን ነው ያሰመሩበት።</p>

<p>«ኤርትራ ከኢትዮጵያ ጋር ከፍተኛ የኢኮኖሚ ትስስር አላት። ለምን የሯሳ የገንዘብ ኖት አስፈለገ?» ለሚለው ጥያቄ ከኢትዮጵያ ብሔራዊ ባንክ ከፍተኛ ሹማምንት በተለየ ሁኔታ ትንታኔ መስጠታቸው የተደመጠው የኤርትራ መንግሥት የኢኮኖሚ አማካሪ ዶ/ር ወልዳይ ፍጡር እንዳስደመጡት ከሆነ የኤርትራ የኢኮኖሚ ፖሊሲ ጥራት ያለው ምርት በማምረት የውጭ ገበያን ማስፋፋት ሲሆን የኢትዮጵያ ግን በሀገር ውስጥ ገበያ ላይ ያተኮረ በመሆኑ የፖሊሲዎቹ ተፃራሪነት ለናቅፋ መንስዔ ሆኗል።</p>

<p>የለውጡን መንስዔ ከኢኮኖሚ ፖሊሲ ልዩነት ሳይሆን ከሕገ መንግሥቱ ጋር የሚያቆራኙት የኢትዮጵያ ባለሥልጣናት ስለ ናቅፋና ስለ ብር ግንኙነት እምብዛም ባልተነፈሱበት ወቅት ነው የኤርትራ ባለሥልጣናት ግን ለጊዜው በዶላር የሚጀመረው የሁለቱ ሃገሮች የንግድ ግንኙነት በአጭር ጊዜ ውስጥ በናቅፋና በብር ሊሆን እንደሚችል የገለፁት።</p>

<p>«ኢትዮጵያ ከኤርትራ ገበያ ከወደብና ከጨው ባሻገር የምትፈልገው የለም። ዛሬም ጫማዎችንና መጠጦችን ጨምሮ በርካታ የኤርትራ ሸቀጦች የኢትዮጵያ ገበያ የሚሻሙት በመንግስታዊ ግፊት ነው» የሚሉት አንድ የዩኒቨርስቲ መምህር «እስከ ቡናና ቆዳ ላኪነት የደረሰችው ኤርትራ የኢትዮጵያ የእርሻ ምርቶች የደን ውጤቶች የምትሻ በመሆኑ የናቅፋና የብር በአቻነት በገበያ ውስት መግባት ጠቃሚነቱ ለኤርትራ ብቻ ነው።»</p>

<p>እንደእኚሁ መምህር ትንታኔ ናቅፋን ወደ ኢትዮጵያ ገበያ ይዘው ብቅ የሚሉት የኤርትራ ነጋዴዎች ያለ አንዳች ከልካይ ገጠሩን ቢያካልሉና ቡናውን ቆዳና ሌጦውን ጤፍና በርበሬውን ስኳርና ጣውላውን ወደ ኤርትራ ቢያሻግሩትና ናቅፋቸውን ቢያስታቅፉን የኢትዮጵያ ኢኮኖሚ መሽመድመዱ ግልጽ ነው።</p>

<p>«የአቶ ኢሳያስ መንግሥት ብልጥ ነው» በሚል መነሻ ትንታኔያቸውን ያስደመጡት አንድ ኢኮኖሚስት እንደገለፁት ደግሞ የኤርትራ መንግሥት ወደ ውጭ በመላክ ላይ ያነጣጠረ የንግድና ኢኮኖሚ ፖሊሲ ሲነድፍ ኢትዮጵያ ራሷ ባመረተችውና በውጭ ምንዛሪ በገዛችውን ጥሬ ዕቃ ዙሪያ ታዘነብላለች።</p>

<p>«ኤርትራ ዘይት አምርታ ወደ ውጭ የመላክ የቆዳ ውጤቶችን በብዛት ለውጭ ገበያ የማቅረብ ዕቅድ ዘርግታለች፣ ሰሊጡና ኑጉ፣ ቆዳውና ሌጦው ደግሞ በናቅፋ ይሸመታል። ወደ ፋብሪካ ገብቶ የሚወጣው ምርቱ ደግሞ በዶላር ይቸበቸባል» ከማለትም አልፈው ጉዳዩ «ከሞኝ ደፍ ሞፈር ይቆረጣል» የሚያሰኝ መሆኑን ነው ያሰመሩበት።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ኅዳር 7 ቀን 1990</a></p>


</body>
</html>	
