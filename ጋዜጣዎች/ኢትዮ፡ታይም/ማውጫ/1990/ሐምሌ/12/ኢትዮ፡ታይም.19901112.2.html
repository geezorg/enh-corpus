<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስረኛው ዶ/ር ታዬ ወ/ሰማያትና ሟች አሰፋ ማሩ ዓለም አቀፍ ሽልማት አገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> ምርጥ የኢትዮጵያ ልጆች ተሰኙ</span></h2>
<h1 class="align-center"> እስረኛው ዶ/ር ታዬ ወ/ሰማያትና ሟች አሰፋ ማሩ ዓለም አቀፍ ሽልማት አገኙ</h1>

 
<p>ለእሥር ከተዳረጉ ሁለት ዓመት ያስቆጠሩት የአንጋፋው የኢትዮጵያ መምህራን ማኅበር ፕሬዝዳንትና በቀን ብርሃን በአደባባይ በኢሕአዴግ ታጣቂዎች ሕይወታቸውን ያጡት የማኅበሩ ሥራ አስፈፃሚ አባል አቶ አሰፋ ማሩ ከፍተኛውን ዓለም አቀፍ ሽልማት ማግኘታቸው ተገለጠ።</p>

<p>ከሐምሌ 18 ቀን እስከ 22 ድረስ የሚካሄደው የዓለም መምህራን ጠቅላላ ጉባዔ ይኸው ሽልማት ለሁለቱ ኢትዮጵያውያን ይሰጣል። ሽልማቱን ለመቀበል ከአንጋፋው መምህራን ማኅበር ሁለት አባላት ያሉት ልዑክ ወደ ሥፍራው አምርቷል።</p>

<p>በየሁለት ዓመት ለአንድ ጊዜ የሚሰበሰበው ይሄው ዓለም አቀፍ ጉባዔ ትኩረት ሰጥቶ ከሚወያይባቸው ዋነኛ አጀንዳዎች አንዱ የኢትዮጵያ መምህራን ማኅበር የገጠመው ችግር እንደሆነ የቅርብ ምንጮች ገልጠዋል።</p>

<p>በተጨማሪም የአንጋፋው ኢመማ ልዑክ ከሐምሌ 9 ቀን 1990 ዓ.ም ጀምሮ በኮትዴቯር ዋና ከተማ ለአራት ቀናት በሚካሄደው ሁለተኛው የፓን አፍሪካን ጉባዔ ላይ በተደረገለት ጥሪ መሠረት የሚካፈል ሲሆን በዚሁም ጉባዔ ላይ የሙያ ማኅበሩ በመንግሥት ጣልቃ ገብነት የደረሰበትን ጫናናበደል የጉባዔው ቀዳሚ አጀንዳ አድርጐ እንደሚወያይበት የቅርብ ምንጮች ጨምረው ገልጠዋል።</p>

<p>የሙያ ማኅበሩን የገጠመውን ችግር ለአቻ የሙያ ማኅበራት ለማሳወቅ በአውሮፓና በአሜሪካ ጉብኝታቸውና አጠናቀው እንደተመለሱ ለእሥር የተዳረጉት ዶ/ር ታዬ ወ/ሰማያት ዓለም አቀፍ ሽልማቱ በሚሰጥበት ሐምሌ 25 ቀን 1990 በፌዴራል ከፍተኛ ፍ/ቤት ሁለተኛ ወንጀል ችሎት በተመሠረተባቸው ክስ ጉዳይ እንደሚቀርቡም ታውቋል።</p>

<p>ዶ/ር ታዬ ወ/ሰማያት አውሮፓ እያሉ ጽ/ቤትዎ እየተፈተሸ ነው። መኖሪያም ቤትዋም በታጣቂዎች ተወሮአል። ወደ ሃገር ቤት የሚመለሱ ከሆነ ከፍተኛ ችግር ይገጥምዎታል። የሚል መልዕክት በስልክ ተላልፎላቸው እንደነበር የሚያስታውሱት የዜና ምንጮቻችን የዶ/ር ታዬ መልስ ግን «ይህ ፈፅሞ የማይሆን ነገር ነው። በእራሴ ዕምነት በማንም ላይ ጥፋትም ሆነ ክፋት አልፈፀምኩም። ተግባሬ ግልፅ፣ አቋሜም ከኢትዮጵያውያን ፍላጐት ውጪ ያልሆነ ነው። እራሴም እስከማመነው ድረስ ለጥፋት የተነሳ ሰው አይደለሁም። የማንም ጠላት ልሆን አልችልም። ስለሆነም በሃገሬ እሞታለሁ፤ በቅርቡም ሥራዬን አጠናቅቄ ወደ ሃገሬ እመለሳለሁ» የሚል ምላሽ ሰጥተው እንደነበር የዜና ምንጮቻችን የገለጡት።</p>

<p>ከነዚሁ የዜና ምንጮች እንዳሉት እንደ አንድ ኢትዮጵያዊ ለሃገራቸው ዕድገትና ብልፅግና ከፍተኛ ጥረት ያደረጉ እንደባለሙያ ለሙያቸው ክብር መጠበቅ በርካታ ፈተና ያተናገዱ፤ እንደ አንድ ሐቀኛ ምሁር ዕውቀታቸውን ለወገናቸው ያደረሱ ምርጥ የሃገር ልጅ ስሊ የገለጧቸውን ዶ/ር ታዬ ወ/ሰማያትን ብርታታቸውን ጥንካሬአቸው ለትውልድ የሚተላለፉና ክብር ያለው አርአያነታቸውን በእጅጉ አድንቀዋል።</p>

<p>የመጀመሪያ ዲግሪአቸውን በአርትና በእርሻ ትምህርት በዩናይትድ ስቴትስ አሊኖን ዩኒቨርስቲ አግኝተዋል።</p>

<p>እ.ኤ.አ በ1985 ዓ.ም በፖለቲካል ሳይንስ ሁለተኛ ዲግሪአቸውን ሚሱሪ ኮሎምቢያ ዩኒቨርስቲ የዶክትሬት ድግሪአቸውን በዓለም አቀፍ ግንኙነት ትምህርት በክብር አግኝተዋል።</p>

<p>ዶ/ር ታዬ በ1985 ዓ.ም ከተባረሩት 45 የዩኒቨርስቲው ምርጥ መምህራን አንዱ ናቸው። የኢትዮጵያ መምህራን ማኅበር ፕሬዝዳንት ሆነው ከተመረጡ ወዲህ ማኅበሩን የፖለቲካ ምርኮኛ ላለማድረግ ያደረጉትን ከፍተኛ ጥረትና የከፈሉት መስዋዕትነት በመላው ዓለም በሚገኙ መምህራንና በዓለም አቀፍ ድርጅቶች ከፍተኛ አክብሮትና አድናቆትን አትርፈዋል።</p>

<p>«መጨረሻውን ለማየት ፈልጌ አብሬአቸው ወደ ኢትዮጵያ መጣሁ። ቦሌ ዓለም አቀፍ አውሮፕላን ማረጊያ እንደደረስን ከእኔ ነጥለው የፀጥታ አስከባሪዎች ዶ/ር ታዬን ወሰዷቸው ዶ/ር ታዬ ወደ እሥር ቤቱ ሄዱ። እኔም ባቻዬን ቀረሁ። ዶ/ር ታዬን ልበ ሙሉ ሰው ነው። ከሁሉም በላይ ግልፅነት ያለው ለኢትዮጵያ ሕፃናት በጐ ራዕይ የነበረው በኢትዮጵያ መሃይምነትን ለማስወገድ የተሰናዳ ልብና የተከማቸ ጥልቅ እውቀት ያለው ምርጥ የኢትዮጵያ ልጅ ነው» ሲሉ ምስክርነታቸውን የሰጡት የሆላንድ መምህራን ማኅበር ሥ/አስፈፃሚ አባል ዶ/ር ዱመንት የሚባሉ ሰው ናቸው።</p>

<p>ወደ ኢትዮጵያ እንደተመለሱ ወህኒ የተወረወሩት ዶ/ር ታዬ ወ/ሰማያት የፖለቲካ ድርጅት አቋቁመህ መንግሥትን በኃይል ለመጣል አሲረሃል የሚል ክስ ተመስሮቶባቸው እንደሆነም ታወቃል። ይሁን እንጂ ዓቃቤ ሕግ ያቀረባቸው ምሥክሮች ዶ/ር ታዬን ሙሉ ለሙሉ ነፃ የሚያደርግ ምሥክርነት የሰጡ መሆናቸው ሲታወቅ በዶ/ር ታዬ ላይ ኢንዲመሰክሩ ድብደባና ማሰቃየት እንደተፈፀመባቸው ነው ምስክሮቹ ቃላቸውን ያሰጡት።</p>

<p>ከታሰሩ ሁለት ዓመት ከሁለት ወር ሆኗቸዋል። እጆቻቸው በካቴና ታስረዋል። በአንዲት ጠባብና ጨለማ ክፍል ውስጥ ያሉ ሲሆን ከኤሌትሪክ ብርሃን ውጪ የተፈጥሮ ብርሃን ማግኘት አይችሉም። እዚያም ሆነው ለሃገራቸው ያስባሉ። በገፉት መከራ፣ በደረሰባቸው ሥቃይ ያልተረታ ሕሊና ያላቸው ሰው የኢትዮጵያ መምህራን ብቻ ሳይሆን የዓለምን የትምህርት ሰው ያኮሩ የሙያቸው ጠበቃ ናቸው።</p>

<p>የኢትዮጵያ መምህራን ማኅበርን ከአደጋ ለማዳን የወረደባቸውን ግፍ በቁርጠኛነት እየተወጡ ያሉ ምርጥ የሃገሪቱ ልጅ ሲል አድናቆቱን የቸራቸው ትምህርት ዓለም አቀፍ ድርጅት ዓለም አቀፉን ሽልማት ለዶ/ር ታዬ ወ/ሰማያትና ለአቶ አሰፋ ማሩ ለመስጠት መወሰኑን ባሳወቀበት ጹሑፍ ላይ ነው።</p>

<p>እነዚህ የሙያና የሰብዓዊ መብት ጠበቃ ይላል ትምህርት ዓለም አቀፍ ድርጅት። ይህን ከፍተኛ ሽልማት ለመስጠት ስንወስን ትግላቸው የዓለም የዲሞክራሲና የሰብዓዊ መብት መከበር መሆኑን በማመን ነው።</p>

<p>ትግላቸውም ሆነ መስዋዕትነት የዓለም ዲሞክራሲና የሰብዓዊ መብት መከበር ትግል አካል ነው። የዚህ ትግል ከፍተኛ አካል የሆነው የዓለም ኅብረተሰብም ከጐናቸው መቆሙን ማሳወቅም እንሻለን ሲል በዓሉን አስመልክቶ ድርጅቱ ያሰራጨው ጹሑፍ ያስረዳል።</p>

<p>በተጨማሪም በአባላቱ ሙሉ ፈቃድ በሕግ የተቋቋመውን የኢትዮጵያ መምህራን ማኅበር ለማጥፋት የሃገሪት መንግሥት ከፍተኛ ተሳትፎ ያላቸውን የማህበሩ አባላት ከሥራ አባሮአል። የተገደሉም አሉ። ዛሬም በከፍተኛ ስጋት ላይ ያሉ መምህራን እንዳሉ ጠቅሶ በዓለም ያሉ የሙያ ማኅበራትን ሕልውና በመርገጥ ሕገ-ወጥ ድርጊት ከሚፈፀሙት መንግሥታት መካከል ኮሎምቢያ ቀዳሚውን ሥፍራ የያዘች ሲሆን ኢትዮጵያ ደግሞ በሁለተኛ ደረጃነት ክፉውን መንገድ በመከተል ላይ ነች ሲል ከሷል።</p>

<p>ሁለት ሕፃናት ልጆቻቸውን ትትው ከዓመት በፊት በመንግሥት የፀጥታ ኃይሎች ሕይወታቸው የጠፋው የዓለም አቀፉ ሽልማት ተረካቢ ሟች አቶ አሰፋ ማሩ በዚህ ጉባዔ ላይ በሕሊና ፀሎት የሚታሰቡ መሆናቸውም ታውቋል።</p>

<p>በዚህ ዓለም አቀፍ ላይ ከ141 የተወጣጡ የትምህርት ዓለም አቀፍ ድርጅት ባል ሃገር ተወካዮች የሚገኙ ሲሆን አንጋፋው የኢትዮጵያ መምህራን ማኅበርም በአንድ አባል ተወካይነት በሌላ አባል ደግሞ ተመልካችነት ጉባዔውን የሚሳተፍ መሆኑ ታውቋል።</p>

<p>እንግሊዝ ሃገር የሚገኘው ዜና አቀባያችን ደግሞ በእንግሊዝ መምህራን ማኅበር አስተባባሪነት የፈረንሳይ፣ የኔዘርላንድና የዴንማርክ መምህራን «ዶ/ር ታዬ ዛሬውን ተፈተው ማየት አለብን» በሚል ሻማ አብርተው ታላቅ ሠላማዊ ሰልፍ እንደሚያደርጉ በስልክ ባስተላለፈው መልዕክት ገልጧል።</p>

<p>በተመሣሣይ በዋሽንግተን ዲሲ የሚገኙ የኢትዮጵያ ኮሚኒቲ አባላትም «ዶክተር ታዬ ይፈቱ» በሚል ሠላማዊ የተቃውሞ ሠልፍ እንደሚያደርጉ ከሥፍራው የተላከው የዜና መልዕክት አስረድቶአል።</p>

<p>ዓለም አቀፍ የሰብዓዊ መብት ኮሚሽን ዶ/ር ታዬ ወ/ሰማያትን የሕሊና እስረኛ ናቸው ሲል ለዓለም አቀፍ ኅብረተሰብ ካሳወቀ ወዲህ ዶ/ር ታዬ ይፈቱ ዘንድ ከ200 በላይ ደብዳቤዎች ለጠ/ሚ/ር መለስ ዜናዊና ለፍትሕ ሚ/ር ለትምህርት ሚኒስትር፣ ለፖሊስ ኮሚሽነር የተላከ መሆኑን የማኅበሩ ጽ/ቤት ገልጧል።</p>

<p>የትምህርት ዓለም አቀፍ ድርጅት ያዘጋጀው የዓመቱን ሽልማት የሚቀበለው የኢትዮጵያ መምህራን ማኅበር ተወካይ በዚሁ ጉባዔ ላይ ማኅበሩን አስመልክቶ ንግግር እንደሚያደርግ ታውቋል። ዓለም አቀፍ ሽልማት የሚያገኙት ሁለቱ ኢትዮጵያውያን ለሙያ ማኅበር ክብር መጠበቅ በከፈሉት መስዋዕትነትና ባሳዩት ጥንካሬ ሲሆን ለትምህርት ጥራት መጐልበት ሰፊ አስተዋጽዖ አድርገዋል ተብለው በድርጅቱ የተመረጡት ደግሞ ሚስስ አልበርት ሳንከር የተባሉ የሕንድ ዜግነት ያላቸው መሆኑም ታውቋል።</p>


<p class="align-center"><a href="/Gazettas/EthioTime/info/EthioTime.sera.html"> ከኢትዮ ታይም ሐምሌ 12 ቀን 1990</a></p>

</body>
</html>	





