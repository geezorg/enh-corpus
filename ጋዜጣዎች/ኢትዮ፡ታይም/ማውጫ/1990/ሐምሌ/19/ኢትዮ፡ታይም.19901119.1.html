<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መኪኖችን ያለቀረጥ የሚያስገባ አዲስ የፖለቲካ ድርጅት አ/አ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መኪኖችን ያለቀረጥ የሚያስገባ አዲስ የፖለቲካ ድርጅት አ/አ ገባ</h1>

 
<p>ዋና ጽ/ቤቱ ጀርመን ፍራንክፈርት የሆነው «ኢትዮጵያውያን አንድነት ዲሞክራሲ ድርጅት» ኢትዮጵያ ውስጥ ገብቶ ፕሮግራሙን ለሕዝብ ለማስተዋወቅና በአገር ውስጥ በሰላማዊ መንገድ ለኢትዮጵያ አንድነት መከበር የሚታገል መሆኑን የድርጅቱ ፕሬዝዳንት አቶ ተስፋ ኃይሉ በተለይ ከኢትዮ ታይም ጋዜጣ ዝግጅት ክፍል ጋር ባደረጉት ቃለ ምልልስ ገልጠዋል።</p>

<p>ድርጅቱን በአገር ውስጥ ለማንቀሳቀስና ተከታዮችን ለማፍራት ለኢትዮጵያ መንግስት ባቀረበው ጥያቄ መሠረት ፈቃድ አግኝቶ መግባቱን ነው አቶ ተስፋዬ የገለጡት።</p>

<p>እ.ኤ.አ 1992 ዓ.ም በጀርመን አገር እንደተመሠረተ የገለጡት የድርጅቱ ፕ/ት በአሜሪካና በሌሎችም የአውሮፓ አገሮች ተሳታፊዎች እንዳሉት ገልጠዋል።</p>

<p>ምንም እንኳ ኢሕአዴግ ያቀፋቸው ድርጅቶች በጐሳ የተመሠረቱ ቢሆንም እኛም ብሔራዊ ዓለም አቀፍ ፕሮግራም ይዘን በአገር ውስጥ እንድንቀሳቀስ ተፈቅዶልናል። በእኔ እምነት ኢሕአዴግ አስቀድሞ ያዋጣኛል ካለው የጐሣ ፖለቲካ ላይ በመጠኑም ቢሆን ለውጥ አሳይቷል የሚል እምነት አለኝ። የጐሳ ፖለቲካም ወደፊት እያከተመለት የሚሄድ አሰራር ይሆናል።</p>

<p>በእርግጥ የድርጅቶች አሰላለፍ የተለያየ ነው። አንዳንድ ሕብረብሔር ድርጅቶች በጦርነት አላማቸውን ለማስከበር በእንቅስቃሴ ላይ ናቸው። በሰላማዊ መንገድ ደግሞ ሕብረ ብሔራዊ ፕሮግራማቸውን ይዘው የሚንቀሳቀሱ አሉ። ከነዚህ ውስጥ አንዱ የኢትዮጵያውያን አንድነት ድርጅት በመሆኑ ገዢው ፓርቲ ለድርጅታቸው ፈቃድ መስጠቱን የገለጹት አቶ ተስፋ ኃይሉ አላማቸውን በጦር ኃይል ለማስፈፀም የተነሱት የፖለቲካ ድርጅቶች ከዚህ አንፃር በኢሕአዴግ መንግሥት ተቀባይነት እንዳጡ ነው የገለጡት።</p>

<p>ኢሕአዴግ የቀረበለትን ሰማላዊ መፍትሄዎች ሊቀበለው አልቻለም። የፖለቲካ አላማችንን በጦር ኃይል ለማራመድ ተገደናል የሚሉ እንዳሉ ላስታወሳቸው ሪፖርተራችን አቶ ተስፋ ድርጅቶቹ የየራሳቸው የፖለቲካ አመለካከት ስላላቸው ይህ የሆነበትም ምክንያት ለድርጅቶቹ ብተወው እመርጣለሁ ብለዋል።</p>

<p>ተስፋ በተሠጠን መሠረት እንደ አንድ የፖለቲካ ድርጅት የምዝገባ ፈቃድ ለማግኘት የአንድሺ አምስት መቶ ሰዎች የድጋፍ ፊርማ እንድናቀርብ ታዘናል። በዚሁ መሠረት ወደ ኢትዮጵያ ከመጣንበት ጊዜ ጀምሮ ስምንት መቶ ያህል ሰዎችን አግኝተናል ያሉት አቶ ተስፋ ይህንን ስናደርግ በመንግሥት በኩል ምንም ድጋፍ አላገኘንም ሲሉም ገልጠዋል።</p>

<p>ወደ ኢትዮጵያ ከመጡ በኋላ በቀጥታ የተነጋገሩት ከየትኛው ባለሥልጣን ጋር እንደሆነ ለመግለጽ ፈቃደኛ ያልሆኑት አቶ ተስፋ ድርጅታችን እንቅስቃሴ እንዲያደርግ ተፈቅዶለታ። በቅርቡም የተጠየቀውን መመዘኛ አሟልተን የፓርቲ ምዝገባ ፈቃድ እናገኛለን ሲሉ ገልጠዋል።</p> 

<p>አያይዘውም በሚቀጥለው ምርቻ ድርጅታቸው ለመሳተፍ ፍላጐት እንዳለው ጠቅሰው ፕሮግራማችንን በስፋት እያስተዋወቅ ነው። ለምርጫውም ዓመት ያህል ጊዜ ያለን በመሆኑ ለሚቀጥለው ግጥሚያ በቂ ዝግጅት እንዳላቸው አስረድተዋል።</p>

<p>የኢትዮጵያ አንድነት እንደገና መመለስ ይቻላል። ይህ የሚሆነው ደግሞ በሰላማዊ መንገድ ነው። ኤርትራም ብትሆን የኢትዮጵያ አካል እንደሆነች የድርጅታቸው እምነት መሆኑን ገልፀው የኢትዮጵያን ጥንታዊ ታሪካዊና አሁን ያለውን የታሪክ እድሜ ማሳጠር የኢትዮጵያን አንድነት ለማምጣት በቂ ምክንያት መሆን አይችልም ሲሉ ልዩነቱን አጣጥለውታል።</p>

<p>በእኛ በኩል ይላሉ አቶ ተስፋ ማንኛውም ብሔር ብሔረሰብ ከኢትዮጵያ መገንጠል አለብኝ ካለ እንደግፋለን። ሕዝቡ እስከፈቀደ ድረስ መብቱን እንጠብቃለን። ነገር ግን ሕዝቡም ሆነ የሚገነጠለው ኃይል ይህንን ለማድረግ ምን ያህል የተሟሉለት ሁኔታዎች አሉ? የሚለው ጥያቄ በቂ ምላሽ ማግኘቱን ማረጋገጥ አለብን። ከዚህ አንፃር ኤርትራን እስካሁን የኢትዮጵያ አካል አድርገን ነው የምናያት ሲሉ አስደምጠዋል።</p>

<p>የሻዕቢያ እብሪተኛ ቡድን የኢትዮጵያን ግዛት ጠልቆ ገብቷል። ብዙ ጉዳትም አድርሷል። የወያኔ ኢሕአዴግ መግንሥት ይህንን ታሪካዊ የሆነ የጋራ ጠላታችንን በጋራ እንታገል ሲሉ ጥሪ አቅርበዋል። በኢሕአዴግ በኩል ግን እስካሁን ምንም ዓይነት በጐ ምላሽ አልተሰጠም። የኢትዮጵያውያን አንድነት ዲሞክራሲያዊ ድርጅት ይህ እየሆነ ባለበት ወቅት ወደ አገር ውስጥ እንዲገባ መፈቀዱ ድርጅቱን ጥርጣሬ ላይ ሳይጥለው አልቀረም የሚሉ ወገኖች አሉ።</p>

<p>የኢትዮጵያን አንድነት በኃይል አፍርሰው እራሳቸውን ለስልጣን ያበቁት ወያኔና ሻዕቢያ ከራሳቸው የፖለቲካ ፍላጐት ውጭ የሌላውን የፖለቲካ እምነት ለመቀበል ፈቃደኛ ሆነው አልተገኙም። ብዙ ተቃዋሚዎች ይህንኑ ፍቃደኛነት በማጣታቸው የነፍጥ ትግል እንደጀመሩ ይደመጣል። በሁለቱም መንግሥታት እምነት የራሳቸውን የፖለቲካ አመለካከት ብቻ በግድ ለማስፈፀም ባለፉት ሰባት አመታት ውስጥ ያደረጉት እንቅስቃሴ በሕዝቦቻቸው ዘንድ ተቀባይነት አጥተዋል። ከዚህም ሌላ የግልጽነት አለመኖር ከሁለቱም የፖለቲካ ቡድኖች ፍላጐት ውጭ የተከሰተው ጦርነት እርቃናቸውን እያስቀራቸው ነው የሚልም አስተያየት በተጓዳኝ እየተደመጠ ነው።</p>

<p>በድርጅቱ ፕሮግራም ላይ እንደተገለጠው አዳዲስ መኪኖችን ያለቀረጥ ለማስገባት እንደሚፈቅድና የብሄር ብሄረሰብ ቋንቋ እያደገ መምጣት ከቻለ ብሄራዊ ቋንቋ መሆን እንደሚችል በፕሮግራሙ ላይ አስፍሯል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሐምሌ 19 ቀን 1990</a></p>

</body>
</html>	
