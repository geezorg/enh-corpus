<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ባለሥልጣን ለኢትዮጵያ ነፃነት ታግለናል ሲሉ ተዛበቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ ባለሥልጣን ለኢትዮጵያ ነፃነት ታግለናል ሲሉ ተዛበቱ</h2>


<p>ሕወሃት ሲፈጠር ለትግራይ ሕዝብ ነፃነት እታገላለሁ ብሎ ነው። እኛ ግን ህወህትን እንደግፍ የነበረው ኢትዮጵያ አንድ ሆና ዲሞክራሲያዊ ስርዓትን ለመትከል ነበር ሲሉ የሻዕቢያ ከፍተኛ ባለሥልጣን አቶ አላሚን መሀመድ በአሜሪካን ሃገር ቨርጂኒያ ከተማ በተዘጋጀው የሻዕቢያ ፌሲቲቫል ላይ ለተገኙ የኤርትራ ሰዎች አስታውቀዋል።</p>

<p>የተዘጋጀው ፌስቲቫል ከሃገራቸው ርቀው ያሉ የኤርትራን ሰዎች ስለወቅቱ ሁኔታ ግንዛቤ ለማስጨበጥ ነው። ሲል ያስደመጠው የዜና አውታር ኤርትራ ከኢትዮጵያ ጋር የገጠማትን የድንበር ውዝግብ ከሞላ ጎደል አቶ አላሚን መግለፃቸውን ጨምሮ ገልጦአል።</p>

<p>ከሕዝባዊ ወያኔ አርነት ጋር ልደት እስከ ዕድገት አብረው ይሰሩ እንደንበር እኒሁ የሻዕቢያ ባለሥልጣን ገልጠው ለዛሬው ጠላትነት መተያየት ያደረሳቸው የድንበር ይገባኛል ጥያቄ ብቻ ሳይሆን አስቀድሞም አፍነን የያዝነው ልዩነት ነበረን ማለታቸው ተደምጦአል። አያይዘውም የአሁኑ ሕወሃት ሁለት ዓይነት ዓላማ ያላቸው አጀንዳዎች እንደነበሩት ጠቅሰው የአጀንዳዎቹ ይዘትና ዓይነት ምን እንደሆኑ ሳይጠቅሱት አልፈዋል።</p>

<p>የድንበር ግጭቱን በማጉላት ይላሉ አቶ አላሚን የወያኔ ኢሕአዴግ መንግሥት የቂም በቀል ነጋሪት እያሰማ ነው ሲሉ ዘልፈው የኤርትራ መንግሥት አቋም ግን ግጭቱን አስመልክቶ ከወቅቱ ጋር የሚሄዱ የመፍትሔ ሃሳቦችን አቅርቦ ግጭቱን በሠላማዊ መንገድ ለመፍታት የተዘጋጀ ነው። ሲሉ የተለመደውን የዘበት ንግግር አስደምጠዋል። ሲል የዜና አውታሩ ገልጧል።</p>

<p>የ30 ዓመታቱን ትግል በድል የተወጣነው በሕዝባችን ድጋፍ ነው። ዛሬም የወያኔ ኢሕአዴግ መንግሥት የከፈተብንን ወረራ ለማክሸፍ በሃገር ውስጥና በውጭ ሃገር የሚገኙ ሰዎቻችን ድጋፍ አልተለየንም ወረራውንም በአሸናፊነት እንወጣለን የሚሉት አቶ አላሚን መንግሥታቸው በእርዳታና በብድር ኢኮኖሚ ጦርነቱን ለመምራት መዘጋጀቱን በጐን አጋልጠው አልፈዋል።</p>

<p>ከሕወሃት ጋር የነበረን ልዩነት የቆየ ነው። ሕወሃት ሲፈጠር ለትግራይ ነፃነት ነው የምንታገለው ሲል እኛ ሕወሃትን የምንደግፈው ኢትዮጵያ አንድነቷ ተጠብቆ ነበር። በተጨማሪም ሕወሃት ከጠባብ ብሔረተኝነት ይልቅ ብሔራዊ መንፈስ እንዲኖረው ጥረት አድርገናል። ሲሉ ያስደመጡት የሻዕቢያው ባለሥልጣን ዛሬም ወያኔ ኢሕአዴግ ሁለት የተደበቁ አላማዎች እንዳሉት አስረድተዋል።</p>

<p>የዓላማዎቹን ዓይነት በዝርዝር ከመግለጥ የተቆጠቡት አቶ አላሚን ሻዕብያና ወያኔ ኢሕአዴግ ምስጢር አድርገው የያዙት አንዳች ትልቅ ሴራ እንዳለ አመልካች ነው ሲሉ ታዛቢዎች ግምታቸውን አስፍረዋል።</p>

<p>የሴራው ዓይነት እስከ አሁን ከተደረጉት የተለየ ባይሆንም ሁለቱም ነፃ አውጪዎች እንደ አማራጭ የያዙት የኢትዮጵያን ጥቅም የሚጐዳ እንደሚሆን ጥርጥር የለንም የሚሉት አስተያየት ሰጪዎች ከሁለቱም ድርጅቶች ፍላጐት ውጪ የተቀሰቀሰው የድንበር ላይ ግጭት ባልጠበቁት ሁኔታ ያሴሩትን ዕቅድ ውድቅ ሳያደርግባቸው አይቀርም። ካሉ በኋላ ተጀምሮ ያላለቀ ዕቅድ ኤርትራን የግል ኢትዮጵያን የጋራ በማድረግ የትግራይ ትግርኝ ብሔረተኛ የሆነ ወጥ መንግሥት በጋራ ለመመሥረት ሳይሆን አይቀርም። ሲሉ አስተያየት ሰጭዎች ግምታቸውን ጨምረው ገልጠዋል።</p>

<p>የድንበር ግጭቱ የቀሰቀሰው ልዩነታቸው እየሰፋ የመጣው ከሻእቢያ የኢኮኖሚ ፍላጐት አለመሟላት መሆኑን በተዘዋዋሪ የገለጡት አቶ አላሚን መንግሥታቸው ከአውሮፓ እስከ አሜሪካ በዕርዳታና በልመና ሥራ መጠመዱን በዜና አውታሩ ዘገባ ተገልጦአል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ነሐሴ 24 ቀን 1990</a></p>

</body>
</html>	
