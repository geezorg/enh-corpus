<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቶ ታምራት ላይኔ ጉዳይ በርካታ ጉዶችን አስከትሏል በስማቸው አለ የተባለው ገንዘብ መመለስም ተቃውሞ አስነስቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline"> የነፃው ፕሬስ ጋዜጠኛ እንዳይገባ ታገደ</span></h3>
<h1 class="align-center"> የአቶ ታምራት ላይኔ ጉዳይ በርካታ ጉዶችን አስከትሏል በስማቸው አለ የተባለው ገንዘብ መመለስም ተቃውሞ አስነስቷል</h1>

 
<p>በአቶ ታምራት ጉዳይ የስዊዝ መንግሥት ባንክ ያስተላለፈው ውሳኔ ከባንኰች መሠረታዊ ኃላፊነት ውጪ የሆነና በበቂ ማስረጃ ያልተደገፈ የተሳሳተ ወሬ መሆኑን ጉዳዩን በቅርበት የሚከታተሉ ወገኖች አስታወቁ።</p>

<p>የቀድሞው ም/ጠ/ሚርና መከላከያ ሚ/ር አቶ ታምራት ላይኔ የመንግሥትን ሥልጣን መከታ በማድረግ አላግባብ በመበልፀግ ሕገ ወጥ ተግባር ፈፅመዋል ተብለው ከሌሎች አባሪዎቻቸው ጋር ዓቃቤ ሕግ ክስ መስርቶባቸዋል።</p>

<p>ይህ ክስ በመታየት ላይ እያለ የስዊዝ ፖሊስ ኮሚሽን በአቶ ታምራት ላይኔ ሥም በሃገራቸው ባንክ የተቀመጠውን ገንዘብ ለኢትዮጵያ መንግሥት ለመመለስ ዶክሜንቶችን በማጣራት ላይ እንደሆነ ገልጠዋል።</p>

<p>ይህንኑ ዜና ተከትሎ የስዊዝ መንግሥት በአቶ ታምራት ሥም የተቀመጠውን ገንዘብ ለኢትዮጵያ መንግሥት ለመመለስ የስዊዝ መንግሥት መወሰኑን የቢቢሲ ሬዲዮ ጣቢያ ዘግቦታል።</p>

<p>በዚሁ የዜና አውታር መነሻነት በኢትዮጵያ የሚገኝ የዜና ሰዎች በተለያየ መንገድ የገንዘብን መመለስ አስመልክቶ ዘግበውታል።</p>

<p>ይሁን እንጂ ዘግባው የተሳሳተ ነው የሚሉ ወገኖች አልታጡም። አቶ ታምራት ላይኔ በእኔ ሥም የተቀመጠ ገንዘብ የለም። ጉዳዩ አይመለከተኝም ሲል በሕግ ጠበቆቻቸው በኩል ገልጠዋል። የአቶ ታምራትን ጉዳይ የያዘው በፌዴራሉ ከፍተኛ ፍ/ቤት ሁለተኛ የፍትሐብሔር ችሎት ጥቅምት 11 ቀን 1990 ዓ.ም በ325 ሚሊዮን ብር የተጠያቂነት ክስ መስርቶ አቶ ታምራት ላይኔ በልጃቸው ሥም ባንክ ያስቀመጡት ገንዘብ እንዲታገድ ዓቃቤ ሕግ በመጠየቁ ገንዘቡ እንዲታገድ ፍ/ቤቱ ትዕዛዝ ሰጥቷል።</p>

<p>አቶ ታምራት በስሜ የተቀመጠ ገንዘብ በስዊዝ ባንክ የለም። ሲሉ ዓቃቤ ሕግ በበኩሉ አቶ ታምራት በልጃቸው ሥም በስዊዝ ባንክ ያስቀመጡት 8 ሚሊዮን ብር ይታገድልኝ ሲል ፊት ለፊት የተጋጠመው ሙግት የስዊዝ ባለሥልጣናት ደረስንበት በሚሉት ጥናት ተመስርተው በአቶ ታምራት ስም የተቀመጠውን ገንዘብ ለኢትዮጵያ መንግሥት ለመመለስ ወስነዋል። ይህንን ውሳኔ የሚቃወም ወይንም ይገባኛል የሚል ወገን ካለ በ30 ቀናት ውስጥ አቤቱታውን እንድያቀርብ የስዊዝ መንግሥት ጨምሮ አሳስቧል።</p>

<p>የስዊዝ ባንክ ጉዳዩን የያዘው የኢትዮጵያ ፌዴራል ከፍተኛ ሁለተኛ የፍትሐብሔር ችሎት በአቶ ታምራት ሥም የተቀመጠው ገንዘብ እንዲታገድልኝ ሲል አላቀረበለትም። በልጃቸው በብሌን ታምራት ሥም ያለው ገንዘብ እንዲታገድ ብሎ ማቅረቡ ነው የሚታወቀው።</p>

<p>አቶ ታምራትም በእኔ ሥም የተቀመጠ ገንዘብ የለም። አይመለከተኝም ብለዋል ይህ ከሆነ የስዊዝ ባንክ በልጃቸው ሥም ያስቀመጡትን ገንዘብ በአቶ ታምራት እንደተቀመጠ አድርጐ ለኢትዮጵያ መንግሥት እመልሳለሁ ማለቱ አግባብነት የሌለው ፖለቲካዊ ወገናዊነት የታየበትን ታላቁን የስዊዝ ባንክ ግምት ላይ የሚጥለው ከባንክ አሰራር ውጪ የተደረገ ተግባር ነው ሲሉ የሕግ ሰዎች ይናገራሉ።</p>

<p>የአቶ ታምራት ጠበቃ በበኩላቸው አቶ ታምራት 8 ሚሊዮን ብር በስዊዝ ባንክ የተቀመጠ አለ የሚል ይዘት ያለው ክስ በዓቃቤ ሕግ በኩል አልቀረበም። የክሱ ጭብጥ ውስት ያልተካተተ 8 ሚሊዮን ብር ለኢትዮጵያ መንግሥት ለመመለስ ነው የሚለው ዜና የተሳሳተ በመሆኑ በፍ/ቤቱ በኩል ትዕዛዝ ተሰጥቶ ማስተባበያ እንዲቀርብለት በማለት ሚያዝያ 8 ቀን ለፍርድ ቤቱ የመቃወሚያ ሃሣብ ሰንዝረዋል።</p>

<p>ዓቃቤ ሕግ በበኩሉ ይህ ጉዳይ ከኢትዮጵያ ግዛት ውጪ በሌላ ሃገር ክርክር ተደርጐበት የተሰጠ ውሳኔ ነው። ዜናውን ያሰራጨውም ሕጋዊ እውቅና ያለው የቢቢሲ ሬዲዮ ነው። ከሃገራችን ውጪ በተከናወነ ድርጊት ላይ ይህ ፍርድ ቤት እንዳደረገው ተቆጥሮ ማስተባበያ ሊሰጥበት አይገባም ብለው በቀጥታ የዜናው እርግጠኝነት ሳይናገሩ አልፈውታል።</p>

<p>የአቶ ታምራት ጠበቃ ይህን ተንተርሰው በውጪ ሃገር ስለተደረገና ይሄን ሬዲዮ ጣቢያ ስለጠቀሰ መረጃው ይዛባል ማለት አይደለም። የፍርድ ቤቱን የመዳኘት ሥልጣን ጣልቃ ገብቶ ሊያዛባ የሚሞክር ዜና ማስተባበያ ሰጥቶ ማረም ይገባል ነው የምንለው ሲሉ በአቶ ታምራት ላይ የተሰራጨውን ዜና ሐሰተኛ ነው ሲሉ በጐን ጠቅሰዋል።</p>

<p>ጉዳዩን የያዘው ፍ/ቤት ዓቃቤ ሕግ ባቀረበው ጥያቄ መሠረት የማገድ ሥልጣን ሊኖረው ይችላል። ነገር ግን ክስ ታይቶ ውሳኔ ባልተሰጠበት ጉዳይ ላይ የስዊዝ መንግሥት ከምን ተነስቶ ገንዘቡን እመልሳለሁ እንዳለ ግራ ያጋባል የሚሉት የሕግ ሰዎች በልጃቸው በብሌን ታምራት ስም የተቀመጠው ገንዘብ ይታገድ ተብሎ ጉዳዩንበያዘው ፍ/ቤት ከተሰጠው ትዕዛዝ ውጪ አልፎ በስሜ ገንዘብ የለም ያሉትን ግለሰብ ሥም ጠቅሶ ገንዘብን እመልሳለሁ ማለቱም ሕጋዊነትና ጭብጥም የሌለው ነው። ነገር ግን ሌላ አሳሳች ተልዕኰ ያለው ተግባር ነው ሲሉ ባንኩን ይወቅሳሉ።</p>

<p>እንዲታገድ የተደረገው ገንዘብ በፍ/ቤት ትዕዛዝ ነው። በፍ/ቤት የታገደውን ገንዘብ ማስለቀቅም መፍቀዱም የሚችለው እገዳውን የሰጠው ፍ/ቤት የሚሰጠው ውሳኔ የሚያረጋግጠው ነው። ይህ ሳይሆን በሕግ የታገደን ገንዘብ እመልሳለሁ ማለቱም ጨርሶ የማያዋጣና ትዕዛዙን የሰጠውን ፍ/ቤት ሥልጣን መድፈር ነው ሲሉም እነዚሁ የሕግ ሰዎች ውሳኔውን ያጣጥሉታል።</p>

<p>ከዚሁ ጋር ተያይዞ የአቶ ታምራት ጠበቆች ዓቃቤ ሕግ የማስረጃዎች ጭብጥን በተመለከተ የተጨመረ ወይንም ባዕድ የሆኑ አባባል ገብቷል ሲሉ መከራከራቸውን የጠቀሰው ዘገባ አክሎም ከእኛ በኩል ይህንንየሚያስብ አእምሮ የለንም። ይህ ለምን ታስቦ እንደተሰነዘረ ቢገባንም ይህንኑ በሌላ መድረክ እናስተናግደዋለን ሲሉ ዓቃቤ ሕጉ ለችሎቱ መናገራቸውን ዘገባው አስረድቷል።</p>

<p>ይህንኑ መነሻ ያደረጉት የአቶ ታምራት ጠበቆች በሌላ መድረክ እናስተናግደዋለን የሚለው ቃል ምን እንደሆነ እንዲያዝልን በሚል የተሰነዘረው ኃይለ ቃል ሥጋት ላይ ይጥለናል ማለታቸው ተደምጧል።</p>

<p>የአቶ ታምራትን ክስ የሚመለከተው ችሎት አቶ ታምራት ዛቻና ማስፈራሪያ ደርሶብኛል በጥፊም ተመትቻለሁ በሚል ያቀረቡትን አቤቱታ ሲሰማ ውሎአል። ይህንኑ ጉዳይ እንደገና ለመመልከት አቶ ታምራት በስም የጠቀሱአቸውን ግለሰቦች ሚያዝያ 22 ቀን አነጋግሯል። ችሎቱ አቤቱታው የቀረበባቸው ግለሰቦች ጠይቆአል። አቤቱታ የቀረበባቸውም ግለሰቦች ለችሎቱ ያቀረቡትም ክስ ለማድመጥ ወደ ፍ/ቤቱ ለመግባት የተላከው ሪፖርተራችን በፀጥታ ኃይሎች በተደረገ አድልዎ እንዳይገባ ታግዷል። የጋዜጣችን ሪፖርተር ወደ ፍ/ቤት ቅጥር ግቢ ለመግባት እንደማንኛውም ጋዜጠኛ መታወቂያውን ሲያሳይ «አንተ የነፃ ፕሬስ ጋዜጠኛ አይደለህም እንዴ? ስለዚህ የመግቢያ ፈቃድ የለህም። በዚህም መግባት አትችልም» ሲባል የሪፖርተር ጋዜጣ ዋና አዘጋጅ ያለምንም ጥያቄ ተፈትሸው ሊገቡ መቻላቸውን ጠቁሟል። በተፈፀመው አድልዎ የፍትህ አካላቱን ማንነት በግልፅ ያሳየ መሆኑን አስምሮበታል።</p>

<p>አቶ ታምራት ቀደም ሲል ለፍ/ቤት ባቀረቡት አቤቱታ በጥፊ መመታታቸው ገልፀው ዛቻና ስድብ እንደደረሰባቸው «እኔ የምናገረው የሌለኝ ይመስል ስሜን እያጠፉ የስነ አዕምሮ ጉዳይ እያደረሱብኝ ነው» ማለታቸው የፖለቲካ ተንታኞች አንዳች ነገር ያጫረ ነው ይላሉ።</p>

<p>በዚሁም የአቶ ታምራት አቤቱታ ተመርኩዘው ለዓመታት ያስቀመጡትን ጉድ ሳይመዠርጡት እንደማይቀር አባባላቸው ይጠቁማል በማለትም ይናገራሉ። </p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሚያዝያ 25 ቀን 1990</a></p>




</body>
</html>