<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊያን ስደተኞች በግዳጅ ወደ ሃገራቸው እየተመለሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ዓለም አቀፉ ስምምነት ተካደ</span></h2>
<h1 class="align-center"> ኢትዮጵያዊያን ስደተኞች በግዳጅ ወደ ሃገራቸው እየተመለሱ ነው</h1>

 
<p>በጀርመን የሚገኙ ኢትዮጵያዊያንን በኃይል ወደ ሃገራቸው ለመመለስ የኢትዮያና የጀርመን መንግሥት ያደረጉት ስምምነት በመቃወም ጀርመን በስደት ላይ የሚገኙ ኢትዮጵያዊያን ባሳለፍነው ሳምንት ከፍተኛ የተቃውሞ ስለፍ መደረጉን ከሥፍራው የደረሰን ሪፖርት አስረድቷል።</p>

<p>የተቃውሞ ሰልፍ በጀርመን ሃገር በቦን ከተማ በሚገኘው የኢትዮጵያ ኤምባሲ ፊት ለፊት የተደረገ መሆኑ ታውቋል። በዚሁ የተቃውሞ ሰልፍ ላይ ከነበሩት ኢትዮጵያዊያን መካከል 5 ሰዎችን የጀርመን ፖሊስ በቁጥጥር ስር አውሏል። እነዚህ ኢትዮጵያዊያን ለማስፈታትም የተቃውሞ ሰልፈኞቹ ከጠዋቱ 5 ሰዓት ጀምሮ እስከ 11 ሰዓት ድረስ ተቃውሟቸውን ሲያሰሙ ውለዋል። አምስቱ ኢትዮጵያዊያን ለእሥር የበቁት ኤምባሲው ጽ/ቤት ላይ ድንጋይ ወርውሯችኋል በማለት ሲሆን በተቃዋሚ ሰልፈኞቹ በኩል ደግሞ ድንጋይ አለመወርወሩን ገልጠው ወገኖቻችንን ልቀቁ በማለት ባሰሙት ተቃውሞ በዕለቱ ከነበሩት የጀርመን ፖሊሶች ጋር ከፍተኛ ግጭት መፈጠሩን የደረሰን ሪፖርት ያመለክታል።</p>

<p>በሃገሪቱ ያለውን አስተዳደር በመቃወም ሃገራቸውን ለቀው ጀርመን ስደተኛ የሆኑት ኢትዮጵያዊያን ያቀረቡት የጥገኛነት ጥያቄ ምላሽ ተነፍጐት በጀርመን መንግሥት አስገዳጅነት ወደ ሃገራቸው እንዲመለሱ ከፍተኛ ግፊት እየተደረገ እንደሆነም ለመረዳት ተችሏል።</p>

<p>ከዚህ ቀደም ቁጥራቸው 35 የሚደርሱ ኢትዮጵያዊያን በጀርመን መንግሥት አስገዳጅነት ወደ ኢትዮጵያ እንደተመለሱ ሪፖርቱ አስፍሯል።</p>

<p>በተጨማሪም በጀርመን በስደት ላይ ያሉትን ኢትዮጵያዊያን ተገደው ወደ ሃገራቸው እንዲመለሱ በኢትዮጵያ መንግሥትና በጀርመን መንግሥት የተደረገውን ስምምነት የሚያረጋግጥ ሠነድ በስደተኞቹ እጅ እንደገባ አብሮ የደረሰን ዜና ይገልጣል።</p>

<p>ይኸው ሰነድ እንደሚገልጠው ከሆነ በአንድ ሳምንት ውስጥ ከ15-20 የሚደርስቱ ኢትዮጵያዊያን ስደተኞችን አስገድዶ ወደ ሃገራቸው የመመለስ ዕቅድ እንደሰፈረበት ያስረዳል።</p>

<p>በዚሁ አስገዳጅ ተግባር የጀርመን መንግሥት ካለፉት 2 ሳምንታት ጀምሮ ኢትዮጵያዊያንን እየለቀሙ ወደ ሃገራቸው መመለስ መጀመሩም ታውቋል።</p>

<p>አብዛኞቹ ኢትዮጵያዊያን በዓለም የስደተኞች ከፍተኛ ኮሚሽን የተመዘገቡ መሆናቸው ሲታወቅ ያቀረቡት የጥገኛነት ጥያቄም በመታየት ላይ እንደሆነ ከሥፍራው የደረሰን ተጨማሪ መረጃ ገልጧል።</p>

<p>በጀርመን የወያኔ ኢሕአዴግ አገዛዝ በመቃወም ከፍተኛ የተቃውሞ ሰልፎች ሲካሄዱ ቆይተዋል። በዚሁ ሀገር በኢትዮጵያ ያለውን አገዛዝ የሚቃወሙ በርካታ የተቃዋሚ ፖለቲካ ድርጅቶችና አባሎችም እንዳሉ ይታወቃል።</p>

<p>ይሁን እንጂ የጀርመን መንግሥት ስደተኞቹን ኢትዮጵያዊያን እያስገደዱ ወደ ሃገራቸው እንዲመለሱ የሚያደርገው እንቅስቃሴ ኢትዮጵያዊያኑን ለከፍተኛ ችግር ይዳርጋል የሚል ሥጋት ፈጥሯል።</p>

<p>በዓለም አቀፍ ደረጃም የስደተኞች ጉዳይን የሚመለከተው ኮሚሽን ይህን መሰሉን የከፋ ድርጊት በስደተኞች ላይ ሲደርስ በቸልታ ማለፉ ከቆሙለት ሰብዓዊ ተግባር አንፃር በእጅጉ የሚቃረን መሆኑን ነው በጀርመን የሚገኙ ስደተኞች የሚያስደምጡት።</p>

<p>አያያዘውም ወደ ሃገራችን የመመለስ ፍላጐት ከጀርመን መንግሥት በላይ የሚያጓጓን እኛን ነው። ነገር ግን ወደ ሃገራችን ተመልሰን የሚጠብቀን ግፍና ሥቃይ የሃገሪቱ አገዛዝ በጐሣ ፖለቲካ አስተዳደር ሥር መውደቅና በወገኖቻችን ላይ እስከ አሁኑ ሰዓት ድረስ እየደረሰባቸው ያለው መንገላታት የምንናፍቃትን ሃገር ለመለየት አስገድዶናል በማለት የሚያስደምጡት ስደተኞች ከዚህ ሌላ ከምንወዳት ኢትዮጵያ ሌላ የሰው ሃገር አምሮን አይደለም ሲሉም በአፅንዖት ጠቅሰዋል።</p>

<p>በተያያዘ ዜና ዓለም አቀፍ የሰብዓዊ መብት ተከራካሪ ድርጅት (አመነስቲ) ባለፈው ወር መጨረሻ ላይ በጅቡቲ የፀጥታ ኃይሎች ተይዘው ወደ ኢትዮጵያ የተወሰዱትን 6 የኦሮሞ ተወላጆች ሕይወት እንዳሳሰበው ጠቅሶ ለጠ/ሚር መለስ ዜናዊ «አስቸኳይ ምላሽ» የሚሰጥበት ደብዳቤ ልኳል።</p>

<p>በጅቡቲ የፀጥታ ኃይሎች ለኢትዮጵያ መንግሥት የተሰጡት ስደተኞች ዓሊ ኡመር የተባሉት በጅቡቲ የሚገኘው ዓለም አቀፍ የስደተኞች ኮሚሽን ዕውቅና የተሰጣቸው ሲሆን ሦስቱ ሼክ ሙሳ ሀሰን፣ አብዱል መጂድ አህመድና መሐመድ የሱፍ የስደተኛነት መብት ለማግኘት ያመለከቱና በጅቡቲ የዓለም ስደተኞች የተመዘገቡ መሆናቸውን ገልጦ የቀሪዎቹ ሁለቱ ደረጃ ያልታወቀ መሆኑን መግለጫው አስፍሯል።</p>

<p>አያይዞም 6ቱም የኦሮሞ ተወላጆች መሆናቸውን አስታውሶ ለእሥር ያበቃቸውም ከኢትዮጵያ ጥምር መንግሥት ወጥቶ የትጥቅ ትግል እያካሄድኩ ነው የሚለው የኦሮሞ ነፃነት ግምባር (ኦነግ) አባል ናችሁ በሚል ጥርጣሬ እንደሆነ ጠቁሟል።</p>

<p>እንደ አመነስቲ መግለጫ ከሆነ ሌሎችም ጅቡቲ በስደት ላይ የሚገኙ የኦሮሞ ብሔረሰብ አባላት በጅቡቲ በስደት ላይ የሚገኙ የኦሮሞ ብሔረሰብ አባላት በጅቡቲ የፀጥታ ኃይሎች እየታደኑ መሆናቸውን ጠቅሶ ከ6ቱ በተጨማሪ ሌሎችም የኦሮሞ ተወላጆች ተይዘው ለኢትዮጵያ መንግሥት ሳይሰጡ አይቀርም የሚል ጥርጣሬ እንዳለው ገልጧል።</p>

<p>ዓለም አቀፉ የሰብዓዊ መብት ተሟጋች ድርጅት እንዳሰፈረው ኢትዮጵያ ጅቡቲ ተፈላጊ ወንጀለኞችን የመመላለስ ዓለም አቀፋዊና አካባቢያዊ ስምምነት ያደረጉ መሆናቸውን አስታውሶ በጅቡቲ መንግሥትም ሆነ በኢትዮጵያ መንግሥት በኩል እየተፈፀመ ያለው ተግባር ከተፈራረሙት ስምምነት ውጪ ነው ሲል ወቀሳ ሰንዝሯል።</p>

<p>መግለጫውን ጨምሮ እንደገለጠው እ.ኤ.አ በ1996 ዓ.ም አራት የሶማሊያ የዘር ግንድ ያላቸውን ተቃዋሚዎች የጅቡቲ መንግሥት ለኢትዮጵያ አሳልፎ መስጠቱን አስታውሶ የኢትዮጵያ መንግሥትም እ.ኤ.አ በ1997 ዓ.ም 14 የፋር ተቃዋሚዎችን ለጅቡቲ መንግሥት አሳልፎ መስጠቱን ጨምሮ ገልጧል።</p>

<p>ዓለም አቀፍ የሰብዓዊ መብት ድርጅት በየጊዜው ስደተኞችን አስገድዶ የመመለሱ ሁኔታ ዓለም አቀፉን የስደተኞች ተግባር የሚፃረር በመሆኑ ሁለቱም መንግሥታት የገቡትን ቃል ኪዳን ያከብሩ ዘንድ ለሁለቱም መንግሥታት ባለሥልጣናት አስቸኳይ ምላሽ የሚፈልግ ደብዳቤ መላኩን አስታውቋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 29 ቀን 1990</a></p>


</body>
</html>	





