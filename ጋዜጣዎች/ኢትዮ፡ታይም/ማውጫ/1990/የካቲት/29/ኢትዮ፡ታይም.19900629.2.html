<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንዲት ወ/ሮ ለጠ/ሚሩ የተቃውሞ ደብዳቤ ላኩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ጋዜጠኞች ዛሬም እስር ቤት ናቸው</span></h2>
<h1 class="align-center"> አንዲት ወ/ሮ ለጠ/ሚሩ የተቃውሞ ደብዳቤ ላኩ</h1>

 
<p>በኢትዮጵያ የነፃ ጋዜጠኞች መታሰር ያሳሰባቸው የሰብዓዊ መብት ተከራካሪ ድርጅቶችና አቻ የሙያ ማኅበራትና ግለሰቦችም ጭምር ለጠ/ሚር መለስ ዜናዊና ለኢትዮጵያ ባለሥልጣናት የተቃውሞ ደብዳቤያቸውን እየላኩ መሆኑ ሲታወቅ ለየካቲት 27 ቀን 1990 ዓ.ም ጉዳያቸው እንዲታይ ቀጠሮ የተሰጠበት አራቱ የጦቢያ ጋዜጣና መጽሔት ዝግጅት ክፍል ጋዜጠኞችን ጨምሮ የኢትዮ ታይም ጋዜጣ ዋና አዘጋጅና የነፃው ፕሬስ አስተባባሪ ኮሚቴ ጋዜጠኛ አቶ ክፍሌ ሙላት ፍ/ቤት የቀረቡ ቢሆንም ችሎቱ ጉዳያቸውን ለማየት የጊዜ እጥረት ስላጋጠመው ለየካቲት 30 ቀን 1990 ዓ.ም ቀጠሮ ሰጥቶ ጋዜጠኞቹ ወደነበሩበት እሥር ቤት መመለሳቸውን ከሥፍራው ለማወቅ ተችሏል።</p>

<p>ጋዜጠኞቹ የካቲት 9 ቀን 1990 ዓ.ም በዋለ ችሎት ቀርበው ፖሊስ ምርመራዬን ስላላጠናከኩ ተጨማሪ 14 ቀን የምርመራ ጊዜ ይሰጠኝ ሲል ባቀረበው ጥያቄ መሠረት ችሎቱም ይህንኑ ተቀብሎ ለየካቲት 23 ቀን 1990 ዓ.ም ቀጠሮ ሰጥቶ እንደነበር ይታወሳል።</p>

<p>የካቲት 23 ቀን ሰኞ የአድዋ ድል በዓል በመሆኑ ችሎቱ እንደማይሰየም ተገልጦ ለየካቲት 27 ቀን ቀጠሮ የተያዘ ቢሆንም በዚሁ ዕለትም ፍርድ ቤቱ ከአቅም በላይ የሆኑ ፋይሎች ሲያስተናግድ በመዋሉ በእለቱ የጋዜጠኞቹን ጉዳይ ለማየት እንደማይችል ገልጦ ለየካቲት 30 ቀን 1990 ቀጠሮ ሰጥቶ ጋዜጠኞቹ ወደ እሥር ቤታቸው ተመልሰዋል።</p>

<p>የጦቢያ አራት ጋዜጠኞች ከጥር 8 ቀን 1990 ዓ.ም ጀምሮ የታሰሩ መሆናቸው ሲታወቅ የኢትዮ ታይም ጋዜጣ ዋና አዘጋጅ ጋዜጠኛ ክፍሌ ሙላት ደግሞ ከየካቲት 4 ቀን 1990 ዓ.ም እስከአሁን በእሥር ላይ ይገኛል።</p>

<p>በኢትዮጵያ ያለው የፕሬስ ነፃነት አደጋ ላይ መውደቅና የጋዜጠኞች መታሰር ያሳሰባቸው አንዲት ጀርመናዊ ወይዘሮ ለጠ/ሚር መለስ ዜናዊ የአቤቱታ ደብዳቤ ልከዋል። ባሉበት ሃገር ያላቸው የሥራ ኃላፊነትና አቋም በመልዕክት ወረቀቱ ላይ ያልተገለፀው ወ/ሮ የ8 ጋዜጠኞችን ሥም ዝርዝር ባሰፈረው መልዕክታቸው ጋዜጠኞቹ ይፈቱ ዘንድ ጠ/ሚሩን አሳስበዋል።</p>

<p>ክቡርነትዎ በሚል የጀመረው መልዕክታቸው በሚያስተዳድሩት መንግሥት እኔ እንደተረዳሁት ከሆነ ያለ ፍርድ ታስረዋል። እኔም ይህንን መልዕክት የላኩልዎ በዚሁ ምክንያት ነው። ጋዜጠኞቹ የታሰሩትም እርስዎ በሚመሩት መንግሥት ላይ አስተያየት ወቀሳና ትችት በመሰንዘራቸው መሆኑን ተረድቻለሁ። ይሁን እንጂ እኔንም ሆነ ሌሎችን ያሳሰበው የጋዜጠኞቹ መታሰርና የቤተሰቦቻቸው መንገላታት ነው።</p>

<p>ምንም ዓይነት የሕግ ምክር በማያገኙበት ሁኔታ ላይ ለእሥር የበቁት ጋዜጠኞች የዓለም ሕዝብ ሁሉ መወያያ ርዕስ ሆነዋል። በማለት ያሳሰቡት ወ/ሮ ክቡር ጠ/ሚር ሁለት ነገር ላስታውስዎ እፈልጋለሁ። አንደኛው የታሰሩ ጋዜጠኞች በሙሉ የህሊና እሥረኞች መሆናቸው ሲሆን ሁለተኛው ደግሞ የእርስዎ መንግሥት እ.ኤ.አ በ1992 ዓመት የተቀበለው ማንም ሰው ሃሳቡን በነፃ የማስተላለፍና የመፃፍ ነፃነት ማግኘት የሚደነግገውን ዓለም አቀፍ ሕግ በፈቃደኝነት መቀበሉን ነው። ሲሉ የገለጡት ወ/ሮ ካተሪን ማቲያስ በእሥር ላይ የሚገኙት ጋዜጠኞች በአስቸኳይ እንዲፈቱና የጋዜጠኞቹም እሥራት የዓለም አቀፍ የሰብዓዊ መብት ድንጋጌን የሚፃረር ነው በማለት ገልጠው የክቡር ጠ/ሚሩን የሥራ ጊዜ በመሻማታቸው ይቅርታ ጠይቀው መልዕክታቸውን ደምድመዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 29 ቀን 1990</a></p>


</body>
</html>	
