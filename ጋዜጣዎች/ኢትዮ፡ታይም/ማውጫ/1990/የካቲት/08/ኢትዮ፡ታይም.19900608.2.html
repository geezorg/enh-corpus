<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሌንጮ ከኢሕአዴግ ሊደራደሩ ይሆን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> ሌንጮ ከኢሕአዴግ ሊደራደሩ ይሆን?</span></h2>
<h1 class="align-center"> ገለሣ ከሽምግልና አፈንግጠው ሊቢያ መግባታቸው ተደመጠ</h1>

 
<p>በኦነግ ዋና ፀሐፊነት ሥልጣናቸው ዙሪያ ሙግት ገጥመው እንደነበረ የተደመጠው አቶ ገላሣ ዲልቦ የጀርመኑን ድርድር እልባት ሳይሰጡ ወደ ሊቢያ መጓዛቸውን የፍራንክፈርት ምንጮች አስታወቁ። ምንጮቹ እንደገለፁት ከሆነ በዋና ፀሐፊነቱ ሥልጣን ዙሪያ የተጀመረው ድርድር አንዳችም እልባት ሳያገኝ አቶ ገላሣ ወደ ትሪፖሊ ያቀኑት በኰ/ል ጋዳፊ ግብዣ ሳይሆን እንዳልቀረ ተገምቷል።</p>

<p>የአቶ ገላሣን ወደ ሊቢያ ማቅናት አወያይ ያደረገው ነጥብ እሳቸው ወደ ትሪፖሊ ተጉዘዋል በተባለበት ሰሞን የሞቃዲሾው ሁሴን አይዲድም ወደዚያው መጓዛቸው መደመጡ ነው።</p>

<p>የዛሬውን የኢትዮጵያ ጠቅላይ ሚኒስትር ጨምሮ በፋኖነት ወደ ጫካ የገቡትን በማስተናገድ የሚታወቁት የሊቢያው መሪ አይዲድንና አቶ ገላሣን በአንድ ወቅት ወደ ትሪፖሊ የጠሩበት ምክንያት የኦነግንና የአይዲድን አንጃ ግንኙነት ለማጠናከር ሊሆን እንደሚችልም ግምት ተሰንዝሯል።</p>

<p>ከፍራንክፈርት የተደመጠው እንደጠቆመው ከሆነ ቀደም ሲል ከኢትዮጵያ ድንበር ብዙም ባልራቀ ስፍራ በሶማሊያ ግዛት ውስጥ የጦር ሰፈር አደራጅቷል የሚባለው የኦነግ መሪ ከሁሴን አይዲድ ጋር ያላቸውን ግንኙነት ለማጠናከር መፈለጋቸውን የሚያውቁት የሊቢያው መሪ ሁለቱን የማገናኘት ሚና ተጫውተዋል። እንደ ምንጮቹ ዘገባ ከሆነ በሻዕቢያና በኢሕአዴግ መካከል የተፈጠረውን ክፍተት በመጠቀም ከኤርትራው መራሔ መንግሥት ከአቶ ኢሳያስ አፈወርቂ ጋር ኅብረት የቋጩት ኮ/ል ጋዳፊ በኦነግ ውስጥም የተፈጠረውን መሰንጠር ለራሳቸው ጠቀሜታ ሊያውሉት ሳይፈልጉ አልቀሩም</p>

<p>እንደ ዘገባው ከሆነ 250 ታጣቂዎቿን በሶማሊያ ግዛት በማስፈር ወታደራዊ ሰፈሩን ማደራጀት የጀመረው ኦነግ በአሁኑ ወቅት ከባይዶዋ ብዙም ባልራቁ ሦስት ስፍራዎች ከ4ሺህ እስከ 5ሺህ የሚገመት ሠራዊት ይገኙባቸዋል የሚባሉ ካምፖችን አደራጅቷል። ከአይዲድ ጋር ያለውን ግንኙነት ይበልጥ ለማጠናከር ተነስቷል የሚባለው የአቶ ገላሣ ወገን ቀደም ብሎ የተፈረመውንና በእነ አቶ ሌንጮ ቡድን ክፉኛ የሚተቸውን የኦነግ-ኦብነግ ስምምነት ለማጐልበት ብቸኛ መፍትሔ ይገኛል ብሎ የገመተው ትሪፖሊን ነው።</p>

<p>ከለንደን የተደመጠው የአንድሪው ሌይሴት ዘገባ በዋቢነት ያጣቀሱት የፍራንክፈርት ምንጮች እንደተነተኑት ከሆነ ከአቶ ገላሣ ወገኖች ጋር የሚካሄደው ተደጋጋሚ ውይይት እምብዛም የማያራምድ መሆኑ የተሰማቸው አቶ ሌንጮና ደጋፊዎቻቸው ምዕራባውያኑን መንግሥታት ተገን በማድረግ ከኢሕአዴግ መንግሥት ጋር አዲስ የድርድር በር ለመክፈት በዝግጅት ላይ ናቸው።</p>

<p>ምንጮቹ እንደገለፁት ከሆነ የሰብዓዊ መብትን፣ የዴሞክራሲያዊ ሥርዓት ዋስትና የራስን በራስ ማስተዳደር ሥልጣንና ሌሎችንም ጥያቄዎች በማንተራስ አዲስ የድርድር መድረክ እንዲፈጠር በእንግሊዝና በኔዘርላንድ በኩል አዲስ ግፊት ጀምረዋል የሚባሉት እነ አቶ ሌንጮ ለድርድር ይዘው ከቀረቡት ነጥብ መካከል በኦሮሚያ ከሁለት ዓመት በኋላ በሚደረገው ምርጫ ለመሳተፍ የሚያስችሉ ቅድመ ሁኔታዎችን የሚያመቻች አንድ ዓለም አቀፍ ታዛቢ ኃይል አስቀድሞ እንዲዘጋጅ የሚል እንደሚገኝም ተደምጧል።</p>

<p>የፍራንክፈርት ምንጮች እንዳስታወቁት «የራስ በራስ ማስተዳደር ለኦሮሚያ» የሚለው ሃሳብ ከለንደን የፖለቲከኞች አምባ የመነጨ ሲሆን የጀርመን የፖለቲካ ሰዎች ግን ይህን አካሄድ የሚመለከቱት በጥርጣሬ ነው።</p>

<p>አቶ ገላሣንና ሁሴን አይዲድን በማቀራረቡ በኩል ከፍተኛ ሚና ልትጫወት መሆኑ የተነገረላት ትሪፖሊ ወደ ሕጋዊው መድረክ አልመጣም በሚል ያፈነገጠውን ኦብነግ አንጃ መሪዎችንም አቅፋ ደግፋ ይዛለች ቢባልም ከሊቢያ መሪዎች በኩል ግን አንዳችም የተደመጠ ነገር የለም።</p>

<p>ይህ በእንዲህ እንዳለ ፕሮፌሰር መሥፍን ወ/ማሪያም የኢትዮጵያ ሰብዓዊ መብት ጉባኤ ሊቀመንበር አመስተርዳም ውስጥ የኢሰመጉ ድጋፍ ኮሚቴና የኢትዮጵያዊያን ማኅበር በሆላንድ በኅብረት ባዘጋጁት ስብሰባ ላይ ተገኝተው የኢትዮጵያን ወቅታዊ ሁኔታ ለበርካታ ኢትዮጵያዊያን ገልጠዋል።</p>

<p>በዚህ ስብሰባ ላይ ፕሮፌሰር መሥፍን እንዳስደመጡት ባለፉት 5 ዓመታት የመአሕድ አባል ናችሁ እየተባሉ የሚታሰሩትንና የሚገደሉት አማርኛ ተናጋሪዎች እንደነበሩ ጠቅሰው ከቅርብ ጊዜ ወዲህ ደግሞ የኦነግ አባል ናችሁ በሚል እየታሰሩና እየተገደሉ ያሉት ኦሮምኛ ተናጋሪዎች እንደሆኑ ገልጠዋል።</p>

<p>መጀመሪያውኑ ጐሰኛነትን የተማረውም ሆነ ያልተማረው ሰው አውቆም ይሁን ሳይውቅ ተቀበለው። በዚሁ በጐሠኝነት ዘዴ ኢሕአዴግ ተጠቅሞ ለጋራ ችግሩ በጋራ እንዳይጮህ ሕዝብን ለያይተው እየነጠሉ ማጥፋትና ማዳከምን ተያይዞታል ሲሉም ፕሮፌሰር መሥፍን ለተሰብሳቢዎቹ ገልጠዋል። አያይዘውም በሃገራችን የዕምነት ማጣት ተስፋ አጨልሞታል። ኢትዮጵያውያን ለአንድ ቀን አዳር ይጨነቃሉ። ፍርሃት በሕዝባችን ላይ ለማንገስ የኢሕአዴግ ባለሥልጣኖች ያለ ዕረፍት እየሰሩ ነው። ዛሬም በሃገራችን ወጥቶ መቅረት ተጐትቶ መታሰር መታፈንና መሰወር የተለመዱ አስጨናቂ ጉዳዮች ናቸው። ካሉ በኋላ በየቦታው የሚገደሉትና ከሕግ ውጪ በደል የሚፈፀምባቸውን ኢትዮጵያውያ በዝርዝር ለማወቅ ኢሰመጉ ያለው የሰው ኃይልና የገንዘብ አቅም ማነስ ገድቦታል። በማለትም የችግሩን አሳሳቢነት አጉልተው አሳይተዋል።</p>

<p>ፕሮፌሰር መሥፍን ወ/ማሪያም በዚሁ የአምስተርዳም ስብስባ ላይ በኢትዮጵያ እየተፈፀመ ያለውን በደልና የሃገሪቱ ዜጐች የገቡበትን አስቸጋሪ ፈተና መወጣት የሚቻለው ሁሉም ኢትዮጵያዊ ግፈኛነትን በማውገዝ ለመብቱ መከበር በሚያነሳው መሠረታዊ የሰው ልጅ ሰብዓዊ መብት መከበር ጥያቄ ምላሽ የሚያገኙበትን ሰላማዊ ትግል አጐልብቶ ሲቀጥል ነው በማለት አሳስበዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 8 ቀን 1990</a></p>


</body>
</html>	





