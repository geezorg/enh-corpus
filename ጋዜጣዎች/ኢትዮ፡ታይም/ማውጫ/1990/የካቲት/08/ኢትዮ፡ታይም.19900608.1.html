<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የክሊንተን የኢትዮጵያ ጉብኝት መሰረዝ መንስዔ የሰብዓዊ መብት መረገጥ መሆኑ ተነገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> የክሊንተን የኢትዮጵያ ጉብኝት መሰረዝ</span></h2>
<h1 class="align-center"> መንስዔ የሰብዓዊ መብት መረገጥ መሆኑ ተነገረ</h1>

 
<p>ዓለም አቀፉ የኢትዮያውያን የሰላምና የዴሞክራሲ የተግባር ኮሚቴ ፕሬዝዳንት ክሊንተን የሚያደርጉትን የኢትዮጵያ ጉብኝት በመቃወም በዓለም ዙሪያ ባሉ ታላላቅ ከተሞች ሰላማዊ ሰልፍ እንዲደረግ ዝግጅቱን ማገባደዱን የኢትዮ ታይም ሪፖርተር ከዩናይትድ ስቴትስ አስታወቀ።</p>

<p>ይህ በእንዲህ እያለ ሁለተኛውን ዙር የወሲብ ቅሌት ወከባ ኢራቅ ላይ ይሰነዘራል ባሉት በትር ለጊዜውም ቢሆን ውሃ ቸለሱበት የሚባሉት ፕሬዚዳንት ቢል ክሊንተን ከአፍሪካው የጉብኝት ሰንጠረዣቸው ኢትዮጵያን ባለታሰበ ሁኔታ መሰረዛቸው እያነጋገረ ነው። ውጭ ጉዳይ ሚኒስትር ማድሊን ኦልብራይትን ጨምሮ በርካታ የዩናይትድ ስቴትስ ባለሥልጣናት ቅድመ ሁኔታዎችን ለማመቻቸት ወደ አዲስ አበባ ያቀኑበት የፕሬዝዳንቱ ጉብኝት በምን የተነሳ እንደተሰረዘ አይታወቅ እንጂ ኋይት ሃውስን ያጣቀሱ ዘገባዎ ክሊንተን አፍሪካን ይረግጡበታል በተባለው በዚህ የመጀመሪያ ጉብኝታቸው ኢትዮጵያን ጨምሮ «የአዳዲሶቹ ዴሞክራቶች መሪዎች» አምባ በሚል በዩናይትድ ስቴትስ ከሚወደሱት ሃገሮች የሚያደርሳቸውን አባዛኛውን ጉብኝት መሰረዛቸውን ነው ያስደመጡት።</p>

<p>የፕሬዝዳንት ክሊንተንና የምክትላቸውን የሚ/ር አልጐርን ወደ ኢትዮጵያ ማቅናት በተመለከተ የተቃውሞ ድምፅ በተቀነባበረ የሰላማዊ ሰልፍ እንዲደመጥ ለማድረግ ዝግጅቱን ያጠናቀቀው ዓለም አቀፉ የኢትዮያውያን የሰላምና የዴሞክራሲ የተግባር ኮሚቴ የጉብኝቱ ዐብይ ዓላማ በሰብዓዊ መብት አከባበር ማጠናከርና ዴሞክራሲን ማጐልበት ነው መባሉን በማጣጣል ከዚህ ቀደም የግንቦት 20ን መከበር በተመለከተ የተደረገውን ዓይነት የተቃውሞ ሰላማዊ ሰልፍ በዓለም ታላላቅ ከተሞች እንዲደረግና ክሊንተን ወደ አዲስ አበባ የሚያደርጉት ጉዞ በተቃውሞ መረብ ውስጥ እንዲገባ ነው ዕቅድ መዘርጋቱን የኢትዮ ታይም ሪፖርተር ገብረወልድ ንጋት ከዩናይትድ ስቴትስ የዘገበው።</p>

<p>ከአዘጋጆቹ በኩል እንደተደመጠው ከሆኑ የአውሮፓን ታላላቅ ከተሞች ለንደን ፓሪስንና ቦንን እንዲሁም ከምድረ አሜሪካ ደግሞ ዋሽንግተንና ኦታዋን የመሳሰሉ ከተሞችና እንደሚያካትትና በእያንዳንዱ ክፍለ ዓለም የሚገኙ ወሳኝ ከተሞችን የሚዳስሰው ይኸው የተቃውሞ ሰልፍ የዩናይትድ ስቴትስ መንግሥት ተጨፈኑ ላሞኛችሁ የሚለውን አቋሙን እንዲለውጥና በኢሕአዴግ መንግሥት የሚፈጸመውን ኢሰብዓዊና ኢ-ዴሞክራሲያዊ ድርጊት እንዲያወግዝ ከፍተኛ ግፊት ለመፍጠር የታቀደ ዘመቻ ነው።</p>

<p>ጉብኝታቸው እስከ መጋቢት 24 ቀን 1990 እንደሚጠናቀቅ ከዘገባዎች የታወቀው ፕሬዚዳንት ቢል ክሊንተን በመርሐ ግብራቸው ያካተቱት ጋናን፣ ኡጋንዳን፣ ደቡብ አፍሪካን፣ ቦትስዋናን፣ ሴነጋልን ሲሆን ከካምፓላ ረግጠው የአፍሪካ አንድነት ድርጅትና የአፍሪካ ኢኮኖሚክ ኮሚሽን መቀመጫ የሆነችውን አዲስ አበባን ላለመርገጥና በኋይት ሃውስ ዘንድ ከ«አዳዲሶቹ የአፍሪካ ዴሞክራቶች» የተመደቡትን የኢትዮጵያ ባለሥልጣናት ላለማነጋገር መወሰናቸው ፖለቲካ ተንታኞችን ግራ እንደሚያጋባ ነው የሚያስደምጡት።</p>

<p>እንደ ፖለቲካ ተንታኞቹ ዕይታ ከሆነ ከተቀናቃኞቻቸው ከሪፖብሊካኑ አምባ በሁለት ዙር የወሲብ ቅሌት ጥርስ የተናከሱትና በቀዳማዊት እመቤት ሂላሪ ክሊንተን አንደበት በመጠቀም ብሶታቸውን የገለፁት ፕሬዝዳንት ክሊንተን በዘንድሮው የውጭ ጉዳይ ሚኒስትራቸው በሰብዓዊ መብት ረገጣ በከፍተኛ ደረጃ ስማቸው የተነሱትን በዓለም አቀፍ ሰብዓዊ መብት ተሟጋች ድርጅቶች የተብጠለጠሉትን የአፍሪካ ሃገሮችን ከጉብኝታቸው ሰንጠረዥ ውስጥ በድንገት ሳይዘርዙ አልቀሩም። እነዚሁ ወገኖች የሚያስደምጡት ከሆነ ሂዩማን ራይትስ ዎች 54 ገፅ ያካተተ የሰብዓዊ መብት ግምገማ ሪፖርትና ክስ የቀረበበት የኢሕአዴግ መንግሥት ከራሳቸውም መንግሥት በውጭ ጉዳይ ሚኒስቴርም በኩል የቀረበበት ሪፖርት እያለ ወደ አዲስ አበባ ማቅናቱ ለራሳቸው ፖለቲካ የሚያዋጣ ሆኖ አላገኙትም።</p>

<p>አንዳንድ የፖለቲካ ተንታኞች እንደሚናገሩት ደግሞ ከዓለም ባንክ ባልተጠበቀ ሁኔታ 509 ሚሊዮን ዶላር የብድር ባለቤት በመሆን ከፍተኛውን እርከን የረገጠው የኢሕአዴግ መንግሥት ከዓለም የገንዘብ ድርጅት የሚቀርቡለትን ጥያቄዎች በዘዴ ወደ ጐን ገሸሽ ማድረጉ ለክሊንተን ከጉብኝት ማፈግፈግ አስተዋፅዖ ሳይኖረው አልቀረም።</p>

<p>ከ«አዳዲሶቹ ዴሞክራቲክ መሪዎች» መካከል ከኡጋንዳው ሙሼቪኒ ብቻ እንደሚገኛኑ የተገለጸው ፕሬዚዳንት ክሊንተን በጉብኝታቸው ወቅት ያገኟቸዋል ተብሎ ከተጠበቁት መካከል ሎሬት ካቢላና አቶ መለስ ዜናዊ ይገኙበት እንደነበር የማድሊን ኦልብራይትም ማራቶን ጉብኝት ከዚሁ ጋር የተያያዘ እንደነበር የሚያስደምጡ ታዛቢዎች ደግሞ በተደጋጋሚ በዓለም ዙሪያ በኢሕአዴግ አካባቢ የተደመጡ አቤቱታዎች በኰንጐው ካቢላ ላይ የተሰነዘሩ ክሶች ፊታቸውን እንዲያዞሩ ሳያስገድዷቸው እንዳልቀሩም ይናገራሉ።</p>

<p>የክሊንተን የኢትዮጵያ ጉብኝት በመቃወም በዩናይትድ ስቴትስ በካናዳና በአውስትራሊያ እንዲሁም በታላቋ ብሪታኒያ በጀርመንና በስዊዘርላንድስ በሚገኙ ታላላቅ ከተሞች በተመሳሳይ ቀን የተቃውሞ ሰልፍ እንደሚካሄድ ከዩናይትድ ስቴትስ የዘገበው የኢትዮ ታይም ሪፖርተር ገብረወልድ ንጋቱ በኢሕአዴግ መንግሥት ወህኒ ቤቶች ለሚማቅቁት ኢትዮጵያዊያን እሥረኞችና በሕመም ላይ ለሚገኙት ለፕሮፌሰር አሥራት ወልደየስ ጥር 2 ቀን 1990 ዋሽንግተን በሚገኘው በቅ/ማርያም ቤተክርስቲያን ፀሎት መደረጉንም ዘግቧል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 8 ቀን 1990</a></p>


</body>
</html>	





