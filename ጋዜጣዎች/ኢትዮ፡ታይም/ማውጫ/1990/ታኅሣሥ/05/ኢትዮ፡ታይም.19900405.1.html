<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጨው ዋጋ ጣራ ነካ የፉርኖ ዱቄቱም ሰማይ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h2 class="align-left"><span class="underline">የኤርትራ የመልስ ምት?</span></h2>
<h1 class="align-center">የጨው ዋጋ ጣራ ነካ የፉርኖ ዱቄቱም ሰማይ ወጣ</h1>


<p>ከጥቂት ቀናት በፊት በጅምላ 41 ብር ይሸጥ የነበረው አንድ ቁምጣ ጨው በተወሰኑ ጀንበሮች ውስጥ ወደ 65 ብር መምዘግዘጉን ገበያውን የቃኘው የጋዜጣው ሪፖርተር ገለፁ። በሪፖርተሩ ዘገባ መሠረት ይህን መሰሉ ዓይነት ጭማሪ ሲከሰት ይህ የመጀመሪያው ጊዜ መሆኑን ነጋዴዎች ይናገራሉ። «ጭማሪው 60 ፐርሰንት ያህል ነው» ያሉት አንድ የመርካቶ ነጋዴ ችርቻሪውን ኪሎውን በብር 1.30 ከገዛ በኋላ ትርፉንና ወጪውን አቻችሎ በስንት ሊሸጠው እንደሚችል ግራ ያጋባል ሲሉም ተደምጠዋል። እንደ ነጋዴው ዕይታ ከሆነ ቀደም ብሎ በነበረው ዋጋ መሠረት ኪሎውን በሰማኒያ ሳንቲም አካባቢ በመግዛት በብር 1.25 ይሸጥ የነበረው ቸርቻሪ አሁን ከሁለት ብር በላይ ዋጋውን ሊሰቅለው ይችላል።</p>

<p>ነጋዴዎቹ እንዳስደመጡት ከሆነ በገንዘብ ለውጥ ሳቢያ የተፈጠረውን ልዩነት መነሻ ያደረገው የኤርትራ መንግሥት በይሁንታ የጨመረው ሳይሆን አይቀርም። አንዳንድ ነዋሪዎች እንዳስደመጡት ደግሞ ጨው ከዚህ በላይ ቢያሻቅብ የሚያስደንቅም የሚያስበረግግም አይሆንም።</p>

<p>ብዙዎችን ያሳሰበው ደግሞ የሌሎችም ሸቀጦች ዋጋ በከፍተኛ ደረጃ መጨመሩ ነው። ከመርካቶ እንደተደመጠው ከሆነ ቀደም ብሎ በኩንታል ብር 270 ያወጣ የነበረው አንዱ ኩንታል ፉርኖ ዱቄት ካለፈው ሳምንት ማብቂያ አንስቶ የ40 ብር ጭማሪ በማሳየት ወደ 310 ብር አሻቅቧል። ነጋዴዎች እንደሚናገሩት ይህ ወደ 25 ፐርሰንት የደረሰው አዲሱ ጭማሪ በተለይ በዳቦ አቅራቢዎች ላይ ጫና የሚፈጥርና በበላተኛው ላይም ከፍተኛ ችግር የሚያስከትል ነው። ቸርቻሪዎች እንዳስደመጡት ከሆነ ቀደም ሲል በብር 3፡00 ይሸጡት የነበረውን አንድ ኪሎ ዱቄት በጭማሪው ሳቢያ በብር 3፡50 ለመሸጥ የሚያስገድድ ሁኔታ ተከስቷል።</p>

<p>ይህ በእንዲህ እያለ በዚሁ ሳምንት ውስጥ መኰሮኒ በኩንታል የ40 ብር ስኳር ደግሞ የ50 ብር የጅምላ ዋጋ ጭማሪ ታይቶባቸዋል። ከነዚህም በተጨማሪ በጥራጥሬና እህሎችም ላይ ጭማሪ መኖሩም ተደምጧል።</p>

<p>ጭማሪውን አስመልክቶ ምሬት የሚያስደምጠው የአዲስ አበባ ነዋሪዎች ሕይወትን ለመግፋት ከማይቻልበት ደረጃ መደረሱን ቢናገሩም ምሬቱ ከመንግሥት በኩል አድማጭ ያገኘ አይመስልም። «በዚህ ሃገር ዋጋ ከሚቻለው በላይ ያልጨመረ አንዳችም ሸቀጥ የለም» የሚሉት አንድ የአዲስ አበባ ነዋሪ የመብራት፣ የውሃ፣ የስኳር፣ የጨው ሲባልና ሲታሰብ የሚያንገፈግፍ ሁኔታ መፈጠሩንም አስምረውበታል።</p>

<p>ከነጋዴዎች በኩል ቀደም ብሎ ይደመጥ የነበረው ከኤርትራ ወደ አዲስ አበባ ይጐርፉ የነበሩ ሸቀጦች የገበያ ዋጋን እየሰበሩ አስቸግረውናል የሚል እንደነበር የሚታወስ ሲሆን ከነዚህም ሸቀጦች መካከል የኤርትራ ነጋዴዎች ያለ አንዳች ገደብ ወደ ገበያ የሚያስገቡት የፉርኖ ዱቄት ገበያውን ክፉኛ አናግቶታል የሚለው ምሬት እጅግ ጐልቶ የሚደመጥ ነበር።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮታይም ታህሳስ 5 ቀን 1990</a></p>


</body>
</html>	
