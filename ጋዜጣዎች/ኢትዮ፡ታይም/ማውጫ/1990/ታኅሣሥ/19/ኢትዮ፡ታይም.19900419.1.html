<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ካይሮና ሮም የሶደሬውን ስምምነት ማክሸፋቸው ተደመጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h2><span class="underline">ከጀርባው ምን ቢኖር ይሆን?</span></h2>
<h1 class="align-center">ካይሮና ሮም የሶደሬውን ስምምነት ማክሸፋቸው ተደመጠ </h1>


<p>የሶማሊያ አንጃዎች በካይሮ ጉባዔያቸው ለ3 ዓመታት የሚያገለግል ሕገ መንግሥትና መንግሥታዊ መዋቅር ዙሪያ መስማማታቸውን የገለፀው የቢቢሲ ዘገባ የካይሮው ስምምነት የኢሕአዴግ መንግሥት ያላስደሰተው መሆኑን አስደመጠ። እንደ ዘገባው ከሆነ ከ15 ቀናት ድርድር በኋላ በግብፅ መንግሥት ሸምጋይነት ከተሰየመው ጉባዔ ሁለት አንጃዎች አፈንግጠው ቢወጡም በስምምነቱ ላይ ያደርሳሉ ተብሎ የተገመተው ተፅዕኖ እጅግ አነስተኛ ነው።</p>

<p>የለንደን «ስኩል ኦፍ ኢኮኖሚክ» ፕሮፌሰር የሆኑትና በካይሮው ስብሰባ ውጤታማነት ቅንጣት ያህል እምነት እንደሌላቸው እንደሚገልጹት እንደ ፕሮፌሰር ዬዋን ሉዊስ ገለፃ ከሆነ ቀደም ሲል በኢትዮጵያ ውስጥ የተካሄዱት የአንጃዎች መሪዎች ስብሰባ ሞቃዲሹ አልታቀፈችም በሚል እንዲከሽፍ ካደረገ ከኢጣሊያ ጐን ተሰልፋ የቆየችው ግብፅ ይህም የካይሮውን ስብሰባ ለማቀናጀት በኢጣልያን ድጋፍና አስተባባሪነት የተነሳችው የራሷን ድብቅ አጀንዳ ለማስፈጸም እንጂ ውጤታማ ይሆናል በሚል አይደለም።</p>

<p>ሁለቱ አፈንጋጭ አንጃዎች ከኢትዮጵያ መንግሥት ጋር ወዳጅነት እንዳላቸው ያሳወቀው የፈረንሣይ አለም አቀፍ ሬዲዮ ስርጭት ግብፅ ሁኔታዎችን ለማለዘብ በመፈለጓ መልዕክተኞች ወደ አዲስ አበባ ለመላክ በዝግጅት ላይ መሆኗን አሳውቋል። ይህንኑ የግብፅ ዕቅድ ያስደመጠው ቢቢሲ የካይሮው ጉባዔ ፕሬዚዳንታዊ ምክር ቤት ጊዜያዊ መንግሥትና ጊዜያዊ ፓርላማ ለማዋቀር ከስምምነት ላይ መድረሱን ባሰመረበት ዘገባው በአፈንጋጭነታቸው የሚታወቁት ሁሴን አይዲድ አቋማቸውን ማለዘባቸውና የፕሬዚዳንትነቱ ስፍራ ላይ ያላቸውን ጥያቄ ጭምር በማንሳት በጠቅላይ ሚኒስትርነት ለመወሰን መስማማታቸውን አፈንጋጭ ሆነው የቆሙትን የሁለቱን አንጃዎች ተቃውሞ ፋይዳ እንደሚያመነምነው ነው ያስደመጠው።</p>

<p>በፕሮፌሰር ዬዋን ሉዊስ ዕይታ የአይዲድ ከፕሬዝዳንትነቱ መንበር ማፈግፈግ እንደተራ ቀልድ የሚቆጠር ነው «ይህን ሁኔታ የሚሰሙ የሶማሊያ ዜጐች ከቀልድ ቀልድ አድርገው ይመለከቱታል» ያሉት ፕሮፌሰር ሉዊስ «ከግማሽ ሞቃዲሾ ያላለፈ ኃይል የሌላቸው አይዲድ ፕሬዝዳንት ልሁን አሉ አላሉ ትርጉም እንደማይኖረው ከራሳቸውና ከደጋፊዎቻቸው ባሻገር የጠቅላይ ሚኒስትርነቱን ሥልጣን ለአይዲድ ይሰጥ ያለ ሌላ አንጃ መሪ እንደሌለ ነው ያስደመጡት።</p>

<p>ከካይሮው ጉባዔ ሁለቱ ረግጠው ወጥተዋል። የ26ቱ አንጃዎች ግን ብሔራዊ መንግሥት ለመመስረት ከሚያስችል ስምምነት ላይ ደርሰዋል። ያፈነገጡት አንጃዎች ተቃውሞ ትርጉም የሚኖረው ወደ ሶማሊያ ተመልሰው ጐሣቸው ማስተባበርና በአዲሱ ኅብረት ላይ ጠመንጃ ማንሳታቸውን በተግባር ሲያረጋግጡ ነው» ያለው ይኸው ዘገባ በሶማሊያ ዙሪያ የአነስተኛ ኃይሎች ከሌሎች መሻረክና ማፈንገጥ ትርጉም እንደማይኖረው ነው የተነተነው።</p>

<p>እንደ ፖለቲካ ተንታኞቹ ዕይታ የሶደሬው ጉባዔ ውድቅ ከማድረግ ባሻገር ዋነኛ ተቀናቃኛቸውን አል መሐዲን ጭምር በካሃዲነት የጠረቡትና የኢሕአዴግን መንግሥት በጣልቃ ገብነት የከሰሱት ሁሴን አይዲድ የአቋም ለውጥ ማድረግና ለሶማሊያ ሰላም መቆም ከቴህራኑ ጉባዔ ማግስት መከሰቱ ኢትዮጵያን ጨምሮ የዩናይትድ ስቴትስ ሽርክ በተባሉ ሃገሮች ላይ አሉታዊ ተፅዕኖ ሳያሳርፍ አይቀርም።</p>

<p>ስምምነቱ በአንጃዎች መካከል ለስድስት ዓመታት የቆየውን የድንበር ከለላ እንደሚያፈርስ በታጣቂዎች መካከል የቆየውን ቁርቋሶ በማገድ ሰላምን መሰረት ያደረገ በብሔራዊ መንግሥት ምሥረታ ላይ ያነጣጠረ መሆኑን ከቢቢሲ መደመጡን ያሰመሩበት የፖለቲካ ታዛቢዎቹ እንደሚናገሩት የሁሴን አይዲድ የፕሬዝዳንትነቱን ስፍራ ለዓመታት ተቀናቃኞቻቸው አሳልፎ መስጠት በራሱ የእስልምና ሃገሮች በአካባቢው ያላቸውን ፍላጐት የሚጠቁም ነው።</p>

<p>ብሔራዊ መንግሥት ለመመስረት የሚያስችል የሥልጣን ክፍፍል ስምምነት መደረጉን የገለፀው የቪኦኤ ዘገባ ኋይት ሃውስ ለኢትዮጵያ መንግሥት ጥረት ምስጋና መቸሩን የግብፅን ጥረት ማደነቁን ቢገልጽም በካይሮው ጉባዔ ከተገኙት መካከል ስለኢትዮጵያ ጥረት ምስጋና ማቅረባቸውም ሆነ የሶደሬው ስምምነት እንደመነሻ ሰነድ መጠቀሱ በዓለም አቀፍ ዜና አውታሮች አልተደመጠም።</p>

<p>ታዛቢዎች እንደሚያስደምጡት ከኋይት ሃውስ የሽንገላ ያህል የሚቆጠር ምስጋና የተቸራቸው የኢሕአዴግ መንግሥት የአክራሪ እስልምና አራማጁን አልኢትሃድን ለማጥቃት ወይም በቅርቡ የጦር ሰፈር በሶማሊያ ውስጥ መመስረቱ የተደመጠውን የኦነግ ሠራዊት ለመምታት በሚል ምክንያት ወደ ሶማሊያ ክልል ዘልቆ ለመግባት ቢሞክር የሚፋጠጠው ከአል ኢትሃድ ወይም ከኦነግ ሳይሆን ከ26ቱም አንጃዎች ሠራዊት ጋር መሆኑ የማይቀር ነው። የአንዳንድ ዓረብ መንግሥታት ኢትዮጵያን ከአጣብቂኝ ውስጥ መክተት መሆኑን የሚናገሩ እነዚሁ ወገኖች እንደሚሉት ከሆነ በባይዶዋው ጉባዔ ይመሠረታል ተብሎ የሚጠበቀው የሶማሊያ አንጃዎች ጥምር መንግሥት ለኢሕአዴግ ከወዲሁ የእግር ውስጥ እሳት እየሆነ መምጣቱም ከኩርፊያው እየታየ ነው።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮታይም ታህሳስ 19 ቀን 1990</a></p>


</body>
</html>	
