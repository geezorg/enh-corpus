<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ ጦሩን ከሻዕቢያ ጐን ማሰለፉ ተጋለጠ ጀብሃም ወረራውን ደገፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኦነግ ጦሩን ከሻዕቢያ ጐን ማሰለፉ ተጋለጠ ጀብሃም ወረራውን ደገፈ</h1>

 
<p>በሻዕቢያና በኢትዮጵያ መሃከል የተፈጠረው የድንበር ይገባኛል ጥያቄ ወደ ከፍተኛ ወታደራዊ ፍልሚያ በተሸጋገረበት በአሁኑ ወቅት ጅብሃ የተባለው የሻዕቢያ ተቃዋሚ ቡድን በድንበር ይገባኛል ጥያቄው ከሻዕቢያ ጋር ተመሳሳይ አቋም እንዳለው ይነገራል።</p>

<p>የዛሬው የሻዕቢያ መሪ ኢሳያስ አፈወርቂ አልዋሃድ የተባለ ድርጅት መስርተው ከጅብሃ ጋር መቀላቀላቸው ይታወሳል። ብዙም ሳይቆይ ጀብሃን ለሁለት በመክፈል ሻዕቢያን ከፈጠሩ በኋላ ጀብሃን ሙሉ ለሙሉ በትነውት እንደነበር ተነግሮአል።</p>

<p>ይሁን እንጂ ሻዕቢያ ለሥልጣን ከበቃ ወዲህ ኤርትራ ለመድበለ ፓርቲ አልበቃችም የሚል ምክንያት በማቅረብ ተቃዋሚ ፓርቲ መንግሥታቸው እንደማያሳትፍ አቶ ኢሳያስ ገልጠዋል። ይህንኑ የአቶ ኢሳያስን አምባገነን አቋም በመቃወም ጀብሃ በተለያዩ የኤርትራ አካባቢዎች የትጥቅ ትግል እያደረጉ መሆኑ ይታወቃል። በሻዕቢያ ተውጊዎችም ላይ ከፍተኛ ጉዳት ማድረሳቸው በተደጋጋሚ ተዘግቦአል።</p>

<p>የኤርትራው ሻዕቢያ ባድመንና ሽራሮን በኃይል ይዞአል። አጨቃጫቂ የሆኑት የኢትዮጵያ የድንበር ከተሞች ከሻዕቢያ አስቀድሞ ጀብሐ ነፃ ወታደራዊ እንቅስቃሴ ያደርግባቸው እንደነበር ተገልጧል። ሆኖም በኢሕአዴግ ተዋጊ ኃይል ክፉኛ ተመትቶ ከአካባቢው መባረሩን የኢሕአዴግ ምንጮች ሲናገሩ ተደምጧል።</p>

<p>ሻዕቢያና ኢሕአዴግ የደርግን መንግሥት አስወግደው ለሥልጣን ከበቁ ከ7 ዓመት በኋላ ሻዕቢያ በእነዚህ አካባቢዎች ላይ የይገባኛል ጥያቄ አቅርቦአል። ከፍተኛ ወታደራዊ ግጭትም አስከትሏል። የሻዕቢያን አምባገነንነትን አውግዞ በትጥቅ ትግል ላይ ያለው ጀብሐ በድንበሮቹ ይገባኛል ጥያቄ ላይ ከሻዕቢያ ጋር ተመሳሳይ አቋም መያዙን ማሳወቁ ሻዕቢያ በጦርነቱ እንዲገፋበት አድርጐ በሚደርሰው ኪሳራ ወታደራዊ የበላይነት ለማግኘት ነው ሲሉ የፖለቲካ ምሁራን አስረድተዋል።</p>

<p>በተያያዘ ዜና የኦሮሞ ነፃነት ግንባር (ኦነግ) የሻዕቢያን ወታደራዊ ወረራ ለማገዝ 3 ሻለቃ እግረኛ ጦር ከምዕራብ ወለጋ ዞን ወደ ኤርትራ ማንቀሳቀሱን በኬኒያ የሚታተመው «ኬኒያ ፖስት» የተሰኘው ጋዜጣ አጋልጧል።</p>

<p>የኤርትራ ሻዕቢያ ከኦነግ ጋር ባለው ትስስር በ1981 ዓ.ም በሱዳን ተዋሳኝ የኢትዮጵያ ድንበር ዘልቆ መግባት በኢትዮጵያዊያን ላይ ዘግናኝ ጥቃት አድርሷል። በተመሳሳይ ሁኔታ ዛሬ ሻዕቢያ የኢትዮጵያን ሉዓላዊነት በተዳፈረበት ወቅት ኦነግ ይህንን ወረራ ደግፎ ተዋጊ ኃይሉን ወደ ኤርትራ መላኩን በኦነግና በሻዕቢያ መካከል ያለውን የዓላማ ትስስር ያመለክታል።</p>

<p>የኦሮሞ ሕዝብ የሻዕቢያን ወረራ በመቃወም ልጆቹን ጭምር በውጊያ አሰልፏል። ኦነግ ከሻዕቢያ ጐን ቆሞ የኦሮሞ ተወላጆችን ጭምር ሊወጋ ተዘጋጅቷል። የኦሮሞ አካባቢ ተወላጆች የኢትዮጵያን ሉዓላዊነት መደፈር ያስቆጣቸው መሆኑን ተዘግቧል።</p>

<p>ከዚህ ሕዝባዊና ኢትዮጵያዊ አቋም ያፈነገጠው ኦነግ የሻዕቢያ አጋዥ ሆኖ መቆሙ ሲጠበቅ የቆየ ነው። የሚሉት የፖለቲካ ተንታኞች ለወታደራዊ ድጋፍ ኦነግ ሚሊሺያዎቹን ወደ ኤርትራ ልኮ አንድ ሳምንት አስቀድሞ ወረራውን በማስመልከት መግለጫ አውጥቷል። በዚሁ መግለጫ መግለጫው ግጭቱ በኢትዮጵያ መንግሥት በኩል ተጋንኗል ሲል የድንበር ላይ ግጭቱ ያስከተለውን ከፍተኛ ደም መፋሰስ ንቆት አልፏል።</p>

<p>ዛሬ በሻዕቢያ በኩል የተሰነዘረው ከፍተኛ የዕብሪት ጥቃት የበርካታ ኢትዮጵያውያንን ሕይወት እየቀጠፈ በሺ የሚቆጠሩ ዜጐች ከቀያቸው ተፈናቅለው ቤትና ንብረት አልባ በሆኑበት ጊዜ ኦነግ ይህንን ፀረ-ሕዝብ ተግባር ደግፎ ከሻዕቢያ ደጅ መገኘቱ በወረራው ከሻዕቢያ ጋር እኩል ተጠያቂ ያደርግዋል። የሚለውን አስተያየት የሰጡት ወገኖች የኦነግና የሻዕቢያ ትስስር ይህን ያህል የተዋሃደና የበረታ ከሆነ በኢትዮጵያውያንና በኢትዮጵያ መንግሥት በኩል የጥንቃቄ ትኩረቱን ስፋት የሚጠቁም ማረጋገጫ ነው ሲሉ ታዛቢዎች አክረው ገልጠዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሰኔ 7 ቀን 1990</a></p>


</body>
</html>	
