<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞው አየር ኃይል አባሎች ወደ ሥራ ለመመለስ ከመንግሥት ጋር ተደራደሩ በቅርቡ ሥራ ይጀምራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የቀድሞው አየር ኃይል አባሎች ወደ ሥራ ለመመለስ ከመንግሥት ጋር ተደራደሩ በቅርቡ ሥራ ይጀምራሉ</h1>

 
<p>የቀድሞው የኢትዮጵያ አየር ኃይል አባሎችን አስፈላጊው ሁሉ ተሟልቶላቸው ወደ ምድብ ሥራቸው እንደሚሰማሩ ታውቋል። አብራሪዎቹም ይገኙበታል።</p>

<p>የኢትዮጵያ አየር ኃይል በኤርትራ ወታደራዊ ቤዞች ላይ የሰነዘረው መልሶ የማጥቃት የአየር ኃይል ድብደባ በሻዕቢያ አየር ኃይል ወታደራዊ ቤዝ ላይ ከፍተኛ ጉዳት አስከትሏል።</p>

<p>የሻዕቢያው መሪ በበኩላቸው ኢትዮጵያ የአየር የበላይነት የላትም ብለዋል። አቶ ኢሳያስ በብሽቀትና በብስጭት የሰነዘሩት አስተያየት ነውም ተብሎአል።</p>

<p>በአቪዬሽን ታሪክ በተለይም በአፍሪካ አሕጉር የኢትዮጵያ አየር ኃይል ወደር የማይገኝለት ብቃት እንደነበረው የአቪዬሽን አዋቂዎች ይናገራሉ።</p>

<p>የኢትዮጵያ አየር ኃይል የተመሠረተው በቀዳማዊ ኃ/ሥላሴ ዘመነ መንግሥት ሲሆን ከተመሠረተ ረጅም ዘመን አስመዝግቧል።</p>

<p>አየር ኃይሉ ብቃት ያለውና ወደር የሌለው ለመሆኑ ካስመዘገበበት ግንባር የቅርብ ጊዜ ትዝታ የሆነው ደርግ የቀዳማዊ ኃ/ሥላሴን መንግሥት በገረሰሰ ማግስት ከዚያድ ባሬ ወራሪ ሠራዊት ጋር ባደረገው ውጊያ ነው።</p>

<p>የኢትዮያ አየር ኃይል ከሶማሊያ ወራሪ ሠራዊት ጋር ባደረገው ፍልሚያ የአየር ብቃቱን በእጅጉ አስመስክሯል። ብርቅዬ የሆኑት ፓይለቶቹ አኩሪ ተግባርን ፈጽመዋል። ለእናት አገራቸው ዳር ድንበር መከበርና ሉአላዊነት ሲባል ውድ ሕይወታቸውን ቤዛ አድርገው አልፈዋል።</p>

<p>በእብሪት ዳር ድንበር ጥሶ ሉዓላዊነታችን ተዳፍሮ በነበረው የሶማሊያ ወራሪ ኃይል ተማርከው በኋላም ያለፈው መንግሥት ከጦርነቱ ማብቃት ከ11 ዓመት በኋላ በተፈጠረው ስምምነት የእስረኛ ልውውጥ ሲደረግ ተማርከው የነበሩት የሠራዊታችን አባሎች መካከል የአየር ኃይላችን አባሎች ይገኙበታል።</p>

<p>ባሳለፍነው ሥርአትም «የኢትዮጵያ ጀግና» ተብለው የላቀ ጀብዱ ሜዳይ ክብር ተሸላሚ የሆኑ እንዳሉም የቅርብ ጊዜ ትዝታ ነው። የኢትዮጵያ አየር ኃይል ፓይለቶች ለውጤት የበቁት ከራሳቸው ብቃት ባሻገር በየዘርፉ ያሉ የአየር ኃይሉ ባለሞያዎች በሚያደርጉላቸው የጐላ አስተዋጽኦ ጭምር ነው። አየር ኃይሉ ባለ ብዙ ዘርፍ የሥራ ተግባር ያለው ሲሆን ሁሉም የሚንቀሳቀሱት እንደ አንድ ሰው ሆነው ነው። ይሁን እንጂ ያ የነበረው የአየር ኃይል አቋም በአሁኑ ጊዜ ቀደም ሲል እንደነበረው አይደለም። ብርቅዬ ፓይለቶቹና የአየር ኃይሉ የልዩ ልዩ ዘርፍ ባለሞያዎች ገሚሶቹ በእስር ቤት ሲሆኑ ከፊሎቹ ደግሞ ተባርረዋል።</p>

<p>ይህም በመሆኑ ኢሕአዴግ በጦርነቱ ማግሥት ለአየር ኃይል አባላት በግልጽ በእወጃ ሳይሆን ባሉበት ጥሪ አድርጐላቸው እንደነበር የቅርብ ጊዜ ትዝታ ነው።</p>

<p>እንደእውነቱ ከሆነ ጥሪው ወሳኝ በሆነበት ወቅት ላይ ነው የደረሰው ለማለት ይቻላል።</p>

<p>ከሰሞኑ እንደሚደመጠውም በልዩ ልዩ ምክንያት በኢሕአዴግ በእስር ቤት ያሉ የቀድሞ አየር ኃይል አባላት መብታቸው ተጠብቆ ሥራ ላይ እንደሚውሉ ይገልፃሉ።</p>

<p>የአየር ኃይሉ አባላት በፖለቲካም ሆነ በተለያየ ምክንያት ክሳቸው ተሰርዞላቸው ለዚህ ደረጃ መድረሳቸው የሚያኮራ ተስፋ ይሁን እንጂ የኢሕአዴግ መንግሥትና በእስር ላይ የሚገኙት የቀድሞ አየር ኃይል አባላት በምን ስምምነት ወደ ሥራ እንደሚሰማሩ አልታወቀም።</p>

<p>በእርግጥ ወደ ሥራ የምሚመለሱ ከሆነ በማያዳግም ሁኔታ የሻዕቢያን አከርካሪ እንደሚሰባብሩት ከወዲሁ እርግጠኞች ነን ባዮች በርካታ ናቸው። ኢሕአዴግ ይህን ካደረገ ሕዝባዊ ወገናዊነቱን ቀስ በቀስ እያስመሰከረ ነው ሲሉም ታዛቢዎች ይገልፃሉ።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሰኔ 7 ቀን 1990</a></p>


</body>
</html>	
