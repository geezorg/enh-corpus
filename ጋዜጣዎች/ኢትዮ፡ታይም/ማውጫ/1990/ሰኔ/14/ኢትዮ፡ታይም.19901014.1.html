<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አሥራት በአስቸኳይ እንዲፈቱ ኢዴሃቅ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ፕ/ር አሥራት በአስቸኳይ እንዲፈቱ ኢዴሃቅ ጠየቀ</h1>

 
<p>በኢትዮጵያ ሕግ መሠረት አንድ እሥረኛ አንድ ሦስተኛው የእሥር ዘመኑ የሚቀነስለት ሲሆን ፕሮፌሰር አሥራት መታሰር የሚገባቸው 3 ዓመት ከ4 ወር ከ10 ቀን ነበር።</p>

<p>ይሁን እንጂ በሕጉ መሠረት ፕሮፌሰሩ ለምን እስካሁን እንዳልተለቀቁ የሚታወቅ ነገር የለም። ፕ/ሩ በሌላ አንድ ክስ ፍ/ቤት በመመላለስ ላይ ይገኛሉ።</p>

<p>የፕ/ሩ ጤንነትን በሚመለከት እስካሁን ያለው መረጃ የልብ ሕመም እንዳለባቸው የደም ብዛትና የስኳር በሽታ በእስር ቤት ውስጥ እንደያዛቸው በዚህም ምክንያት ጤንነታቸው እየታወከ ያለ መሆኑን ነው።</p>

<p>ፕ/ር አሥራት እሥር ቤት ከገቡ 4 ዓመት አስቆጥረዋል። የታሰሩበት ክፍል እጅግ ጠባብ ሲሆን ከክፍሉም እንዲወጡ አይፈቀድላቸውም።</p>

<p>ፕ/ር አሥራት በ1983 ዓ/ም የሽግግር መንግሥቱን ለማቋቋም በተደረገው ኮንፍረንስ ላይ የአ/አ ዩኒቨርስቲን ወክለው በመገኘት የኤርትራን መገንጠል በብቸኛነት በመቃወም በኢትዮጵያ ታሪክ ጉልህ ሥፍራ የያዙ ናቸው።</p>

<p>በጥቁር አንበሳ ሆስፒታል በጠና ታመው በሕክምና ላይ የሚገኙት እውቁ ፕ/ር አሥራት ከእሥር እንዲለቀቁ በኢትዮጵያ ዴሞክራሲ ኃይሎች ቅንጅት «አስቸኳይና በቂ ሕክምና እንዲያገኙ አጥብቀን እንጠይቃለን።» ሲል መግለጫ አውጥቷል። የቅንጅቱ ሙሉ ቃል እንዲህ ይነበባል።</p>

<p>«ፕሮፌሰር አሥራት ወልደየስ አስቸኳይና በቂ ሕክምና እንዲያገኙ አጥብቀን እንጠይቃለን!</p>

<p>የመላው አማራ ሕዝብ ድርጅት መሥራችና ፕሬዝዳንት ፕሮፌሰር አሥራት ወልደየስ ጤና እጅግ በጣም አሳሳቢ ደረጃ ላይ መድረሱ ታውቋል። ሕይወታቸውም በአስጊ ሁኔታ ላይ እንደሆነ ለመረዳት ተችሏል።</p>

<p>እኝህ አዛውንት ምሁርና ታዋቂ ሐኪም፣ ዕድሜያቸውን በሙሉ የሃገራችንን ሕሙማን ሲያክሙና ሲፈውሱ እንዳልኖሩ ሁሉ፣ ዛሬ በወያኔ አገዛዝ ምክንያት የራሳቸው ጤና እዚህ አስጊ ደረጃ ላይ ደርሶ ሕክምና አለማግኘት በእርግጥ የሚያሳዝን የሚያስቆጭና የሚያስቆጣ ሆኖ አግኝተነዋል። በወህኒ ቤት ያለ አግባብ ተጥለው በከፍተኛ የጤና መታወክ መሰቃየት፣ በሥልጣን ላይ ያለውን ጠባብ ዘረኛ ቡድን ጭካኔ ከማረጋገጡ በቀር ሌላ ትርጉም ሊሰጠው የሚቻል አይደለም። በመሆኑ ለእኝህ ሰው ሕይወት ቀጥታ ተጠያቂ ወያኔ ብቻ መሆኑ ግልጽ ሲሆን ይህ ወንጀለኛ ጠባብ ዘረኛ ቡድን ከታሪክም ከሕግም ከኢትዮጵያ ሕዝብ ፍርድ ሊያመልጥ እንደማይችል መታወቅ ይኖርበታል።</p>

<p>የኢትዮጵያ ዲሞክራሲያዊ ኃይሎች ቅንጅት የፕሮፌሰር አሥራት ወልደየስን ሕይወት ከአደጋ ለማትረፍ በአስቸኳይ በቂ ሕክምና ሊያገኙ ወደሚችሉበት የውጭ ሃገር የሕክምና ተቋም በተቻለ ፍጥነት እንዲላኩ አጥብቆ ይጠይቃል።</p>

<p>ይህ እውን እንዲሆንም ሁሉም የሰብዓዊ መብትና ሕይወት ተቆርቋሪ የሆኑ ዜጋ ሁሉ የተቻለውን ጥረት እንዲያደርግ ጥሪ እናስተላልፋለን።</p>

<p>ፕ/ር አሥራት በሁለት የተለያዩ ክሶች የአምስት ዓመት ከአሥር ቀን ፍርድ ተወስኖባቸው ላለፉት 4 ዓመታት በአ/አበባ ወህኒ ቤት ታስረው ይገኛሉ።</p>


<p class="align-center"><a href="/Gazettas/EthioTime/info/EthioTime.sera.html"> ከኢትዮ ታይም ሰኔ 14 ቀን 1990</a></p>

</body>
</html>	





