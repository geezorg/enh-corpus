<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ ዶላር በ13 ብር ለመመንዘር ኢሕአዴግ መስማማቱ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አንድ ዶላር በ13 ብር ለመመንዘር ኢሕአዴግ መስማማቱ ተገለጠ</h1>


<p>በሳምንቱ ማብቂያ ገደማ ላይ ከምድረ አውሮፓ የተደመጠውና የዓለም ባንክ ምንጮችን ያጣቀሰ አንድ ዘገባ አንድ ዶላር በ13 የኢትዮጵያ ብር እንዲመነዘር የኢሕአዴግ መንግሥት መስማማቱን አስደመጠ።</p>

<p>ይኸው ዘገባ እንደሚለው ከሆነከዓለም ባንክና ከዓለም የገንዘብ ድርጅት የተሰነዘረውን የብድር እገዳና ማዘግየት መቋቋም የተሳነው የአቶ መለስ ዜናዊ አስተዳደር ከዓለም ባንክ አምባ የተወረወረውን የምንዛሪ ተመን እንዳለ ለመቀበልና አዲሱ ኖት በሥራ ላይ እንደዋለ በተግባር ለመተርጐም ተስማምቷል።</p>

<p>የአዲስነት ስያሜ የተሰጠውና ከቀድሞው በአብዛኛው በቀለምና በጥቂት ምልክቶች ልዩነት ያለው የወደፊቱ የኢትዮጵያ ብር ወደ ገበያ ከመውጣቱ በፊት ይህ በምስጢር የተያዘ ፕሮግራም ማፈትለኩ በሃገሪቱ ኢኮኖሚ ላይ ከባድ ጫና እንዳያስከትልም ተሰግቷል።</p>

<p>የኢኮኖሚ ጠበብትን ያጣቀሰው ዘገባ እንዳስደመጠው ከሆነ የብር ለውጡ የሚፈጥረው ትርምስና ለማረጋጋት ያለው ፈተና እንደተጠበቀ ሆኖ የብር ምንዛሪው ተመን ከ90 ፐርሰንት ባልተናነሰ ማሽቆልቆሉ ከተከሰተ የሃገር ውስጥ ባለ ሀብቶች የኢንቬስትመንት ዕድል እንዳይሟጠጥና እንደዘመነ ደርጉ አብዛኛው ባለገንዘብ ወደ ሕገ ወጡ የኰንትሮባንድ ንግድ እንዳይሰማራ የሚል ከፍተኛ ስጋት አለ።</p>

<p>ከመዲናዋ አዲስ አበባ እንደታየው ከሆነ አዲስ ኖት ይለወጣል ከተባለ ቀን አንስቶ የፍልሚያ መድረክ የሆነው የዶላር ጥቁር ገበያ ምንዛሪውን ወደ ዘጠኝ ብር ያምዘገዘገው ሲሆን የወርቅ ገበያው መድራቱ የፍጆታ ዕቃዎች ሸማቹ መበራከቱ የፈጠረው ስክነት አልባ ገበያ በተለይ ደሃው የከተማይቱ ነዋሪ ላይ ውዥንብር ማስከተሉ አልቀረም። በሕግና በአዋጅ በተደነገገው መሠረት የዶላሩን የምንዛሪ ተመን ለገበያው ለምን ለመተው እንዳልተፈለገ አነጋጋሪ መሆኑን የተነተነው ዘገባ እንዳስደመጠው ከሆነ ገበያው በራሱ ወደ አሥራአምስት ያጐነዋል ብለው ይጠብቁ የነበሩት የዓለም ባንክና የዓለም ገንዘብ ድርጅት የጠበቁት ሆኖ ባለመገኘቱ ሕግን ከለላ ያደረገ እርምጃ እንዲወሰድ ግፊት ፈጥረዋል የሚል አክሎበታል</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥቅምት 9 ቀን 1990</a></p>


</body>
</html>	
