<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መዐሕድ በሱልጣን ኢብራሂም የተሸጠው የአሰብ ወደብ ለኢትዮጵያ መመለስ አለበት አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መዐሕድ በሱልጣን ኢብራሂም የተሸጠው የአሰብ ወደብ ለኢትዮጵያ መመለስ አለበት አለ</h2>


<p>በሕዝብና በሀገር ላይ የደረሰውና እይደረሰው ያለው መከራና ስቃይ ዘመነኞች በፈጸሙት የታሪክ ድለዛ የተነሳ መሆኑን መላው ህዝብ እንደገና እንዲያጤነውና ዘመነኞቹ ባለፈው የሰሩትን ታሪክ የመደለዝ ጥፋት ለመድገም መወራጨታቸውን እንዲያቆሙ የመላው ዐማራ ህዝብ ድርጅት (መዐሕድ) ጠየቀ።</p>

<p>መዐሕድ ይህንን የጠየቀው «የወቅቱ ችግሮቻችን የዘመነኞች የታሪክ ድለዛ ውጤቶች ናቸው» በሚል ሐምሌ 5 ቀን 1992 ዓ.ም ባወጣው ድርጅታዊ መግለጫ ነው። የመዐሕድ ማዕከላዊ ምክር ቤት ባለፈው ዓርብ በበተነው በዚህ መግለጫው የአሰብን ጉዳይ በዋነኝነት አንስቷል።</p>

<p>እንደድርጅቱ እምነት ከሆነ አሁንም ኤርትራ የኢትዮጵያ አካል ናት። «የመዐሕድ ኤርትራ ከኢትዮጵያ ለመገንጠል የተደረገው ህዝበ ውሳኔ ተብዬና ውጤቱ ትክክለኛና ፍትሀዊ ባለመሆኑ እንደማይቀበለው በተደጋጋሚ ያረጋግጣል» ያለው መዐሕድ «የኢትዮጵያን ጥቅም ማስጠበቅ ማለት ደግሞ እንደ አፋር ያለውን ጠንካራ ኢትዮጵያዊ ህዝብ ሳይከፋፍል እንዲኖር ማድረግና በጦርነት ሳይሆን በዲፕሎማሲና በድርድር በሱልጣን ኢብራሂም የተሸጠውን የአሰብ ወደብ ለኢትዮጵያ ማስመለስን ያጠቃልላል» ሲል መዐሕድ አቋሙን በግልጽ አንጸባርቋል።</p>

<p>የኢትዮጵያ ህዝብ የኑሮ ደረጃ ከዕለት ወደዕለት እየዘቀጠ የዓለም የመጨረሻዎቹ ድሆች ሆነናል ሲል ያመለከተው የመዐሕድ መግለጫ ሕዝቡ በልቶ ከሚያድርበት ቀን ይልቅ ተርቦ የሚያድርበት ዕለት ማመዘኑንና ስለህዝቡ ዕድገታ በልቶ ማደር የሚሰማው ከገዢው ፓርቲ መገናኛ ብዙሃን ብቻ መሆኑን አስምሮበታል።</p>

<p>በኤሌትሪክ ስርጭት መጓደል ምክንያት በከተሞችና በአካባቢ የሚኖረው ህዝብ በችግር ላይ ነው የሚለው መዐሕድ ሰሞኑን በነዳጁ ዋጋ ላይ የተደረገው ከፍተኛ ጭማሪ የሕዝቡን ችግር ብሶትና እሮሮ በእጅጉ ማብዛቱን አብራርቷል። ኢህአዴግ ከያዘው የተሳሳተ አቋም በመመለስና በሃገር ላይ በበደል ላይ በደል ከመስራት ታቅቦ ኢትዮጵያ በአሰብ ወደብ ባለቤትነት ላይ ያላትን ጥያቄ የድርድሩ አንድ አካል በማድረግ እንዲያቀርብ የጠየቀው መዐሕድ «ከዳር እስከ ዳር በቁጣ በገነፈሉ የኢትዮጵያ ልጆች ከፍተኛ መስዋዕትነት በሻዕቢያ ላይ የተገኘው የባድመ፣ የዛላንበሳ፣ የፆረና፣ የአይጋና የቡሬ ድል እውነተኛ ድል የሚሆነው የኢትዮጵያ የግዛት አንድነት ሲከበርና የባህር በርዋ ሲከፈት መሆኑንም ይህ መንግሥት አምኖ እንዲቀበል መዐሕድ ያሳስባል» ብሏል።</p>

<p>የዛሬው የኢትዮጵያ የገዢ ፓርቲ ሕወሓት የሽግግር መንግሥት በመሰረተበት ወቅት «የራስን ዕድል በራስ የመወሰን መብት እስከመገንጠል» የሚል አንቀጽ በማፅደቅ የኤርትራ ችግር ወደባሰ አቅጣጫ እንዲወሰደው የጠቀሰው መግለጫ አቶ መለስ በአንድ ወቅት «አንድ የሆነች ኢትዮጵያን እንፈልጋለን» የሚለውን ቃላቸውን በማፍረስ እሳቸውና መንግሥታቸው ከሻዕቢያ ብሰው የግንጠላው አቀንቃኝ ሆነው ቀረቡ ሲል ከሷቸዋል። ችግሮቻችን ጦርነት፣ ረሀብና በሽታ ብቻ አይደሉም ያለው የመዐሕድ መግለጫ እንደጫጩት በመፈልፈል ላይ ያሉት ችግሮች ከአጠቃላይ የኢኮኖሚ ፖሊሲ ደካማነትና ወጥነት ማጣት መሆኑን አስታውቋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮታይም ሐምሌ 9 ቀን 1992</a></p>

</body>
</html>	
