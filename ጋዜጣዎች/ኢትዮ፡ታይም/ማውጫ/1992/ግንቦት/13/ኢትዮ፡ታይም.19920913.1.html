<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መዐሕድ ምርጫው ነፃና ፍትሐዊ አልነበረም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መዐሕድ ምርጫው ነፃና ፍትሐዊ አልነበረም አለ</h1>


<p>ግንቦት 6 ቀን 1992 የተካሄደውን ምርጫ በተመለከተ ውጤቱ እንደደረሰው ዝርዝር መግለጫ እንደሚሰጥ ያስታወቀው የመላው ዐማራ ሕዝብ ድርጅት (መዐሕድ) ከምርጫው ሂደት የተገነዘበው ተጨባጭ ሁኔታ ግን ሕጋዊ ነፃና ፍትሐዊ እንዳልሆነ ግንቦት 8 ቀን 1992 ዓ.ም ባወጣው መግለጫ አስታወቀ።</p>

<p>የምርጫ ቦርዱ ነፃ አለመሆን 93 ሺህ የሚሆኑት የምርጫ አስፈፃሚዎች የመግንሥት ሰራተኞች መሆናቸው በቀጣይ የሥራ ዘመናቸው ላይ ከሚያስከትልባቸው ተፅዕኖ አንፃር የግድ ለገዢው ፓርቲ አገልጋይነታቸው መንፀባረቁን በመግለጫው ተመልክቷል።</p>

<p>ከግንቦት 3 ቀን ጀምሮ የቅስቀሳ ተግባር እንዲቆም ብሔራዊ አዋጅ መታወጁ እየታወቀ የወረዳና የቀበሌ መስተዳድር አባላት ምርጫ ጣቢያ ውስጥ በመግባት ቅስቀሳ ሲያካሂዱ መታየታቸው ከ500 ሜትር ክልል መግባት አይቻልም የሚለው ብሔራዊ አዋጅ ጥሰዋል። ገለልተኛ የውጪ ታዛቢዎች የምርጫውን ሂደት እንዲከታተሉ ከሕዝብ የቀረበውን ጥያቄ ከመነሻው ገዢው ፓርቲ አላስተናገደም። ከዚህም አልፎ ተርፎ በእድሜ የገፋ አረጋውያን አዛውንቶችና የገዢው ፓርቲ ወኪል የሆኑ የሴቶችና የወጣቶች ዴሞክራሲያዊ ማኅበር የተባሉ አባላት ኢህአዴጋዊ ውክልና ይዘው መራጩ ሕዝብ በኢህአዴግ ምልክት ላይ የጣት አሻራ እንዲያኖሩ ሲገፋፉ መታየታቸውም ሌላው በምርጫው ላይ የታየ ሕገወጥ ተግባራት መሆናቸውን በመግለጫው ተመልክቷል።</p>

<p>የድምፅ አሰጣጡ በምስጢር ሆኖ ሳለ በግልፅ ድምፅ እንዲሰጥ ተደርጓል። ያለው የመዐሕድ የምርጫ አደራጅና አስተባባሪ ኮሚቴ ይህን መሰሉ ሕገወጥ እንቅስቃሴ በመራጩ ሕብረተሰብ ላይ ስነልቦናዊ ተፅዕኖ አሳድሯል ሲል ዋቢ ጠቅሷል። የግልም ሆነ የተቃዋሚ የፖለቲካ ፓርቲዎች ተወካዮች ስህተቶችና ማጭበርበር ጭምር በዓይን ለማየት ካልሆነ በስተቀር የእርምት ሃሳብ የማቅረብ መብት እንዳልነበራቸውም ጠቅሷል። አያይዘውም ምርጫው ሥርዓት ባለው ሁኔታ እንዲካሄድ የጠየቁ ታዛቢዎች «አርፋችሁ ተቀመጡ በደም ጎርፍ የተገኘ ሥልጣን ነው» በማለት የሕወሓት ካድሬዎች ዛቻና ማስፈራራት እንደደረሰባቸው መግለጫው ጨምሮ ገልጧል።</p>

<p>በወረዳ 1 ቀበሌ 9ና በወረዳ 1 ቀበሌ 08 የምርጫ ጣቢያ ሶስቴ ድምፅ ከተቆጠረ በኋላ በሚሰጠው የማስረከቢያ ቅፅ ላይ የተሞላውን ከፍተኛ ቁጥር በፍሉድ በማጥፋት ተመራጮች ድምፅ ላይ ዝቅተኛ ቁጥር በተጨባጭ ተገኝቷል ሲል ያተተው መግለጫ በተለይ በአዲስ አበባ በአብዛኛው ቀበሌ የምርጫ ጣቢያዎች ምስጥራዊና የተሟሉ አልነበሩም ሲል ጠቅሶ ለማስረጃም ያህል ወረዳ 11 ቀበሌ 13 የምስጢር ቦታው አዳራሽ ሆኖ በርካታ ጠረጴዛዎች ተደርድረው በቡድን ሲሰሩ መታየታቸው እንደማስረጃ ጠቅሰዋል።</p>

<p>ይህ በደል በመዐሕድ ላይ ብቻ እየተከሰተ እንዳልሆነ ያስረዳው መግለጫ ሌሎችም ተቃዋሚ የፖለቲካ ፓርቲዎችና የግል ተወዳዳሪዎች ላይ በተመሳሳይ የተፈፀመ ጫና እንደሆነ ጠቅሶ ምናልባትም የተወሰኑ ተቃዋሚ የፖለቲካ ፓርቲዎችና የግል ተወዳዳሪዎች በአሸናፊነት ቢወጡም የምርጫውን ሂደት ዴሞክራሲያዊ ሊያሰኙት እንደማይችሉ አፅንዖት ሰጥቶበታል።</p>

<p>መዐሕድ ለተወካዮች ም/ቤት ያቀረባቸው ተመራጭ ሻለቃ አድማሱ መልአኩ በወረዳ 18 ከም/ጠቅላይ ሚኒስትር ተፈራ ዋልዋ ጋር ባደረጉት ፉክክር ማሸነፋቸውን ገልጠዋል። በሌሎችም የምርጫ ጣቢያዎች በተደረገው ውድድር መዐሕድ 19 ዕጩዎቹ ለክልል ም/ቤት ማለፋቸውን ገልጧል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ግንቦት 13 ቀን 1992</a></p>

</body>
</html>	
