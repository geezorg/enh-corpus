<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኬንያ ወታደራዊ እርምጃ እንደምትወስድ አስጠነቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኬንያ ወታደራዊ እርምጃ እንደምትወስድ አስጠነቀቀች</h1>


<p>በምሥራቅ አፍሪካ ቀንድ ዓመታት የዘለቀው የኢትዮ ኤርትራ ወታደራዊ ግጭት መፍትሔ አልባ እየሆነ በመምጣቱ ኬንያ ደህንነቷን ለመጠበቅ ስትል የራሷን እርምጃ ለመውሰድ ትገደዳለች ሲሉ ፕሬዝዳንት ዳንኤል አራፕ ሞይ ጥር 25 ቀን 1992 ዓ.ም በጠሩት ጋዜጣዊ ጉባዔ ላይ አስታወቁ።</p>

<p>ሁለት ዓመት በዘለቀው የኢትዮ ኤርትራ ግጭት በርካታ ኢትዮጵያውያንን የኤርትራ ተወላጆች የኬንያን ድንበር አቋርጠው ገብተዋል። የኢሕአዴግን መንግሥት የሚቃወሙ አማጽያን የኬንያን የድንበር ከተሞች በነፍጥ እያመሱት ናቸው። ችግሩን በውይይት ለመፍታት የኬንያ መንግሥት ከሚመለከታቸው ሃገራት ባለሥልጣናት ጋር የመከረበት ቢሆንም ችግሩ ግን እየሰፋ ከመሄድ ውጭ እልባት አልተገኘለትም።</p>

<p>በተጨማሪም 17 ዓመታት ያስቆጠረው የሱዳን የእርስ በርስ ግጭት መፍትሔ ማጣቱ ከዚያች ሃገር የሚነሱ ታጣቂ ሚሊሺያዎች በኬንያ ድንበር አካባቢና በሞምባሳ ወደብ ላይ ተደጋጋሚ ጥቃት አድርሰዋል። እነዚህን ሕገወጥ እንቅስቃሴዎች ለመግታት የኬንያ መንግሥት ያለውን አቋም ግልጽ ለማድረግ የፕሬስ ኮንፍረንስ መጥራት ግድ ሆኗል በማለት ያስታወቁት አራፕ ሞይ ኬንያ ከእንግዲህ የራሷን ሉዓላዊ ነፃነት ለማስፈን አስፈላጊውን እርምጃ ሁሉ ለመውሰድ ትገደዳለች በማለት አስጠንቅቀዋል።</p>

<p>እንደአራፕ ሞይ ገለጣ ከሆነ መሐመድ ዚያድባሬ ከሥልጣን ከወረዱ ወዲህ በ100 ሺዎች የሚቆጠሩ ሶማሊያውያን ወደኬንያ መግባታቸውን አስታውቀው የእርስ በርስ እልቂቱ አለመቆም የሶማሊያን አማጽያን ከባድና ቀላል መሳሪያዎችን ወደኬንያ እያስገቡ መሆናቸው የሃገሪቱን ደህንነት ፈተና ላይ ጥሎታል ብለዋል።</p>

<p>እነዚሁ ታጣቂዎች የኬንያን ገበሬዎች ከብትና ንብረት በጦር መሳሪያ አስገድደው ዘርፈዋል። ሕፃናትና አዛውንቶችን በግፍ ገድለዋል። መኖሪያቸውን አቃጥለዋል። ይህ ግን ኬንያ ራሷን ለመከላከል ወታደራዊ ብቃት አጥታ ሳይሆን የአካባቢው ሰላም ይበልጥ እንዳይደፈርስ ከወሰደችው ኃላፊነት የተሞላበት እርምጃ አንፃር ነበር። ዛሬ የችግሩ መስፋፋት አይሎ መገኘት ኬንያ የበኩሏን እርምጃ እንድትወስድ አስገድዷታል በማለት ያሳሰቡት ፕ/ር ዳንኤል አክለውም መንግሥታት ለአፍሪካ ሃገራት መተላለቂያ የሚሆን የጦር መሳሪያ ወደአህጉሩ ማስገባታቸውን ያቆሙ ዘንድም አሳስበዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥር 28 ቀን 1992</a></p>

</body>
</html>	
