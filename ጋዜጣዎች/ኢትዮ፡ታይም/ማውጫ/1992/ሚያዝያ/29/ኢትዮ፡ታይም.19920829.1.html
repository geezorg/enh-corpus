<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦብኮ የኢተፖድህን የሃገር ውስጥ አመራር ተረከበ እነክፍሌ ጥግነህ የተቃውሞ መግለጫ በተኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ኦብኮ የኢተፖድህን የሃገር ውስጥ አመራር ተረከበ እነክፍሌ ጥግነህ የተቃውሞ መግለጫ በተኑ</h3>


<p>የኦሮሞ ብሔራዊ ኮንግረንስ (ኦብኮ) ከኢትዮጵያ ተቃዋሚ የፖለቲካ ድርጅቶች ሕብረት በተሰጠው ድጋፍ መሰረት በአዲስ አበባ ሃገር ውስጥ ያሉ ተቃዋሚዎች የሚሳተፉበት ውይይት መዘጋጀቱን ሲገልፅ በአቶ ክፍሌ ጥግነህ የሚመራው የአማራጭ ኃይሎች ም/ቤት ድርጊቱን በመቃወም ትናንት መግለጫ አውጥቶበታል።</p>

<p>መሰረታቸው ሃገር ውስጥ የሆኑት ሶስት የተቃዋሚ ፖለቲካ ድርጅቶች በ1990 ዓ.ም ፓሪስ ላይ ኢተፖድሕን እንደመሰረቱ ያስታወቀው የም/ቤቱ መግለጫ የሕብረቱ የሃገር ውስጥ ቅርንጫፍ ጽ/ቤት ተከፍቶ ሥራውን እንደጀመረ ጠቅሶ ኦብኮ ከኢተፖድሕ አገኘሁ በሚለው ድጋፍ አባል ድርጅቶችን በሚነካ ተግባር ለመቀጠል መወሰኑ በእጅጉ እንዳሳሰበው ገልጧል።</p>

<p>የሕብረቱ የሃገር ውስጥ ቅርንጫፍ ጽ/ቤት በአቶ ክፍሌ ጥግነህ የበላይነት የሚመራ ሲሆን ኢተፖድህ እሳቸውን አግልሎ የሃገር ውስጥ ኃላፊነቱን ለኦብኮ መስጠቱ የአማራጭ ኃይሎች ም/ቤት ለሁለት መከፈልና ስለብሔራዊ እርቅ አስፈላጊነት ለህብረቱ አባል የሆኑት የሃገር ውስጥ ድርጅቶች የኢህአዴግን አቋም ደግፈው በመገኘታቸው መሆኑን አንዳንድ ወገኖች ይናገራሉ።</p>

<p>በተያያዘ ዜና ተቃዋሚ ፓርቲዎች የሚያነሱት የብሔራዊ እርቅ ጥያቄ ወንጀለኞችንና በዘር ማጥፋትም ሆነ በሌሎች ጉዳዮች የታሰሩ ወንጀለኞችን የማይመለከት መሆኑን ተቃዋሚ የፖለቲካ ፓርቲዎችን ዝርዝር ጠቅሶ አፍቃሪ ኢህአዴግ የሆነው እፎይታ ጋዜጣ ሰሞኑን ዘግቧል።</p>

<p>«ዴሞክራሲና ሰብዓዊ መብቶች ትናንት ዛሬና ነገ» በሚል ርዕስ በተዘጋጀው መድረክ ላይ የብሔራዊ እርቅ ጥያቄ ወንጀለኞችን ሳይሆን በተለያዩ ምክንያቶች ከሃገር የተሰደዱትን ኢትዮጵያውያን ብቻ የሚመለከት ነው ብለዋል ያላቸውን ተቃዋሚ የፖለቲካ ፓርቲዎች ዝርዝር አስፍሯል።</p>

<p>የኢትዮጵያ ዴሞክራሲያዊ ሕብረት ፓርቲ (ኢዴሕፓ)፣ የጋራ ፖለቲካ መድረክ (ጋፖመ)፣ የደቡብ ኢትዮጵያ ዴሞክራሲያዊ ሕብረት (ደሕዴሕ)፣ የብሔራዊ ዲሞክራሲያዊ ሕብረት (ብዴሕ) በተወካዮቻቸው አማካይነት ብሔራዊ እርቅ ሲባል ወንጀለኛ ሰዎች ጋር እርቅ መፍጠር አይደለም በማለት ማስታወቃቸውን ከዘገባው መረዳት ተችሏል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሚያዝያ 29 ቀን 1992</a></p>

</body>
</html>	
