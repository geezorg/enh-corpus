<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ክልል በርካታ ባለሥልጣናት በሙስና ተወነጀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብ ክልል በርካታ ባለሥልጣናት በሙስና ተወነጀሉ</h1>


<p>በደቡብ ክልል በርካታ ባለሥልጣናት በሙስና ተወንጅለው ለእስር መዳረጋቸውን ለዝግጅት ክፍላችን የደረሰው ዜና ገለፀ።</p>

<p>በዜናው መሰረት የጌዲኦ ዞን ተጠሪ የሆኑት አቶ ግርማ ዋተሾ የሳቸው ረዳት ታምራት በየነ፣ የይርጋጨፌ አስተዳዳሪ ደምሴ ሉሌና የጌዴኦ ህዝብ አብዮታዊ ዴሞክራሲያዊ ንቅናቄ /ጌሕአዴን/ የፕሮፓጋንዳና ቅስቀሳ ኃላፊ በአዋሳ ከተማ በቁጥጥር ሥር እንደሚገኙ ዜናው ገልጿል።</p>

<p>የኢሕአዴግ ተለጣፊ የሆኑት የፖለቲካ ድርጅቶች መካከልም በሁለት መከፈላቸውንና በመሃከላቸው ከፍተኛ ሽኩቻ እንዳለ ተያይዞ የመጣው ዜና ጠቅሷል።</p>

<p>የ1992 ዓ.ም የምርጫ ጊዜ እየተቃረበ ባለበት በዚህ ወቅት የኢሕአዴግ ሸሪክ በሆኑ የፖለቲካ ፓርቲዎች ውስጥ ይህ ክፍተት መታየቱ የኢሕአዴግን ባለሥልጣናት ክፉኛ አሳስቧቸዋል ሲል የሚያስረዳው ይኸው ዜና የአዲስ አበባው መንግሥት ባለሥልጣናት ችግሩን ለማስወገድ ወደ ክልሉ እንደሄዱ ገልጧል። ኢሕአዴግን የሚቃወሙ የዞኑ ተለጣፊ የፖለቲካ ድርጅት አባላት በሕወሓት ባለሥልጣናት ትዕዛዝ በቁጥጥር ሥር እንዲውሉ መደረጋቸውን ዜናው ጠቅሶ ሆኖም ክፍፍሉን ለመፍታት አለመቻሉን ጨምሮ አስታውቋል።</p>

<p>የሕወሓት ባለሥልጣናት ውዝግቡን ለመፍታት ቀናት የፈጀ ክትትል ያደረጉ ቢሆንም በደቡቡ ክልል ያለውን የፖለቲካ ድርጅቶች ለማስማማት እንዳልቀናቸው ዜናው አመልክቷል።</p>

<p>ከዚህ በተጨማሪም በክልሉ የሕዝብ ቁጣ እያየለ መጥቷል። የሰሜን ኦሞ ዞን አስተዳደር «ወጋጎዳ» በተባለው የፈጠራ ቋንቋ ሳቢያ ሕዝብ ምሬቱን እየገለጠበት ነው። ወላይታ ጋሞና በቅርቡ ደግሞ ዶርዚኛ ቋንቋ ተናጋሪዎች በ«ወጋጎዳ» ቋንቋ ላይ የበረታ ተቃውሞ እያሰሙ ናቸው። እንደነዋሪዎቹ ገለጣ በአካባቢው ፍትህ የለም። ባለሥልጣናትን መቃወም ያሳስራል። የመሬት ግብር እንዳሻቸው ይቆልላሉ የሚል ምሬት እያሰሙ መሆናቸውን ሰሞኑን ከወጣ አንድ መንግሥታዊ ዘገባ ለመረዳት ተችሏል።</p>

<p>የኢሕአዴግ ተለጣፊ የሆኑት የፖለቲካ ድርጅቶች መከፋፈልና የሽኩቻው ጠንክሮ መታየት ሕዝቡ ከሚያሰማው ተቃውሞ አንፃር የተፈጠረ እንደሆነም የፖለቲካ ተመልካቾች አስተያየት እየተደመጠ ይገኛል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ታሕሳስ 10 ቀን 1992</a></p>

</body>
</html>	
