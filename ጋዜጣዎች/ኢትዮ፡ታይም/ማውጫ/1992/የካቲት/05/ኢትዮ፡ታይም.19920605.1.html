<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>15 ዓመት የተፈረደባቸው የመዐሕድ አባል አረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">15 ዓመት የተፈረደባቸው የመዐሕድ አባል አረፉ</h1>


<p>የ15 ዓመት እስራት የተፈረደባቸው የጎንደር እና ጎጃም ከተማ የመዐሕድ ም/ቤት አባል ሻምበል ዓለምነህ ቀን ሕይወታቸው ያለፈ መሆኑን ከመላው አማራ ሕዝብ ድርጅት ጽ/ቤት የደረሰን ዜና አስታውቋል።</p>

<p>ሟቹ ሻምበል አለምነህ ለ4 ዓመታት የዋስትና መብት ተከልክለው ከቆዩ በኋላ ባለፈው ዓመት መጋቢት ወር አጋማሽ ላይ ክሳቸውን የሚመለከተው የፌዴራሉ ከፍተኛ ፍ/ቤት 15 ዓመት ጽኑ እስራት በይኖባቸዋል። በእስር ችግር በወህኒ ቤቱ ክሊኒክ ሲረዱ የቆዩ ቢሆንም ሕመማቸው ስለጠናባቸው ወደዳግማዊ ምኒልክ ሆስፒታል ተልከው ሕክምና ሲከታተሉ ቆይተው ጥር 30 ቀን ሕይወታቸው ማለፉን የደረሰን ዜና ገልጧል።</p>

<p>የመላው አማራ ህዝብ ድርጅት አስክሬናቸውን ተረክቦ የቀብር ሥነ ሥርዓታቸውን ለማስፈፀም ያቀረበው ጥያቄ በወህኒ ቤቱ ባለሥልጣናት ተቀባይነት እንዳላገኘ ያስረዳው ይኸው ዜና እንደምክንያት ሥነሥርዓት መፈፀም ያለበት በትውልድ ሃገራቸው ነው። የቀብራቸው ሥነ ሥርዓት እስከሚፈፀም ድረስ የሕግ እስረኛ በመሆናቸው ወደትውልድ ሃገራቸው ለመውሰድ ተሽከርካሪ አቅርቡ። ለአጃቢ ፖሊሶች የውሎ አበልም መክፈል አለባችሁ የሚል ምላሽ ከወህኒ ቤቱ ባለሥልጣናት መገኘቱን ከመዐሕድ ጽ/ቤት የተገኘው ዜና ገልጧል።</p>

<p>በመጨረሻም የመዐሕድ አመራር አባላት እዚህ አዲስ አበባ ውስጥ የሟቹን የቅርብ ዘመድ በማግኘታቸው አስክሬኑን ተረክበው ወጪውን ድርጅቱ ሸፍኖ የካቲት 1 ቀን 1992 ዓ.ም የቀብር ሥነሥርዓት ሽሮሜዳ በሚገኘው የቅድስት ሥላሴ ቤተክርስቲያን መፈፀሙን ለማወቅ ተችሏል።</p>

<p>በ1986 ዓ.ም ጥቅምት ወር ላይ በቁጥጥር ሥር የዋሉት ሻምበል ዓለምነህ ከአንድ ዓመት በላይ በሳንባ በሽታ ሲሰቃዩ ቆይተው ሕይወታቸው ከሞት አፋፍ ላይ ከደረሰ በኋላ ምኒልክ ሆስፒታል በተላኩ በ10ኛው ቀን ሕይወታቸው ያለፈ መሆኑን ያስደመጡት የድርጅቱ ኃላፊዎች ሟቹ ባለትዳርና የአንድ ልጅ አባት መሆናቸውን ጨምረው ገልጠዋል።</p>

<p>አክለውም በባሕር ዳር፣ በደብረብርሃንና በሌሎችም እስር ቤቶች በምርመራ ላይ እያሉ ሕይወታቸው የጠፋውን ጨምሮ ሕይወታቸው ስላለፈው የጎንደርና የጎጃም መዐሕድ ም/ቤት አባል ሞት አስመልክቶ ድርጅቱ በቅርቡ መግለጫ እንደሚሰጥበት አስታውቀዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 5 ቀን 1992</a></p>

</body>
</html>	
