<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያው ፕሬዝዳንት ሐሰን ዓሊ መክዳታቸውን አመኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦሮሚያው ፕሬዝዳንት ሐሰን ዓሊ መክዳታቸውን አመኑ</h1>


<p>ለዩናይትድ ስቴትስ መንግሥት የፖለቲካ ጥገኝነት ጥያቄ ያቀረቡት አቶ ሐሰን ዓሊ ከአዲስ አበባ ለመንግሥት ሥራ ወጥተው መቅረታቸውን አቶ ኩማ ደመቅሳ የኦህዴድ ሊቀመንበር ሲያስታውቁ የፖለቲካ እስረኞች አንድነት ኮሚቴ የአሜሪካ መንግሥት ለአቶ ሐሰን ዓሊ ጥገኝነት እንዳይሰጥ አሳስቦአል።</p>

<p>የኦህዴድ ሊቀመንበር አቶ ኩማ ደመቅሳ የአቶ ሐሰን ዓሊ መክዳት እንዳስገረማቸው ከመግለፅ ውጪ የግለሰቡ መጥፋት በስራቸው ላይ አንዳችም ተፅዕኖ እንዳላደረገ ገልፀዋል። አያይዘውም ጥገኝነት ለማግኘትና እንጀራ ለመብላት ሲሉ የሚያቀርቡት የውሸት ጋጋታ ለመኖር ሲሉ ማለት ያለባቸው ይህንኑ ነው ሲሉ ያብጠለጠሉዋቸው አቶ ኩማ የአቶ ሐሰን ዓሊ መክዳት እንደግለሰብም ሆነ እንደሕዝብ አሳፍሮናል ብለዋል።</p>

<p>አቶ ሐሰን ዓሊ ለመንግሥትና ለድርጅት ሥራ ወደ ውጭ ተልከው ግንኙነት ካቋረጡ በኋላ በተዘዋዋሪ ግንኙነት ተፈጥሮ የጠፉበትን ምክንያት ተጠይቀው ሲመልሱ «በግል ምክንያቴ ነው» ማለታቸውን አቶ ኩማ ገልፀዋል።</p>

<p>የሻዕቢያን ወረራ ለመከላከል በርካታ የሃገሪቱ ዜጐች ወደ ሀገር ቤት እየገቡ ባለበት በዚህ ወቅት የአቶ ሐሰን ዓሊ መክዳት የአሳፋሪነቱን ደረጃ ከፍ ያደርገዋል ያሉት አቶ ኩማ ደመቅሳ ሰውየው ከአሁን በኋላ ማንነታቸውን ያጡ ናቸው በማለት ገልጠዋቸዋል።</p>

<p>በተያያዘ ዜና የፖለቲካ እስረኞች ኮሚቴ እንዳለው አቶ ሐሰን ዓሊ በሥልጣን ላይ በቆዩበት ዓመታት ሥልጣናቸውን መከታ አድርገው በርካታ ወንጀል ፈጽመዋል። የሰው ልጆች ኢሰብዓዊ በሆነ መንገድ እንዲሰቃዩ ትዕዛዝ ሰጥተዋል። በፈፀሙት ሕገ ወጥ ተግባር ተጠያቂ መሆናቸውና ለፍርድ መቅረብ የሚገባቸው ግለሰብ መሆናቸውን ጠቅሶ አሜሪካ የወንጀለኞች ዋሻ መሆን የለባትም ሲል የጥገኝነት ጥያቄያቸው ተቀባይነት ሊያገኝ አይገባውም ሲል በጥብቅ አሳስቧል።</p>

<p>ይህ በእንዲህ እንዳለ ለኦሮሚያ ዋና ከተማነት አዲስ አበባ ታጭታ እንደነበር ያስታወሱት የኦህዴድ ፕሬዝዳንት ይህ ምርጫ ለጊዜው ተነስቷል። ለዋና ከተማነት የታጨው ከተማ ጥናቱ እየተካሄደ መሆኑን ገልጠው ወደፊት በይፋ እንደሚገለጥ ከማስታወቃቸው ውጭ አዲሱ የከተማ ምርጫ የትኛው እንደሆነ ከመግለፅ ተቆጥበዋል።</p>

<p>የኦብኮው ፕሬዝዳንት ረ/ፕሮፌሰር መራራን በተመለከተ ባቀረቡት ትችት የኦሮሞን ትያቄ አስመልክቶ ያሉት አመለካከቶች ሦስት መሆናቸውን አስረድተው አንደኛው ትምክህተኛ አመለካከት ነው፤ ሌላው ጠባብ ብሔረተኝነት ሲሆን 3ኛው ዲሞክራሲ ብሔረተኝነት እንደሆነ ገልጠዋል። በዚህ መስፈርታቸው ጠባብ ብሔረተኝነት የተሰኘውን አመለካከት ለኦነግ ሲሆን ትምክህተኛ አመለካከቱ በረ/ፕ/ መራራ ጉዲና ለሚመራው ኦብኮ የተሰጠ ስያሜ መሆኑን ከገለፃቸው ለመረዳት ተችሏል። ይኼው እፎይታ ከተባለው መጽሔት ጋር አቶ ኩማ ያደረጉት ቃለ ምልልስ እንደሚያስረዳው ዲሞክራሲያዊ ብሔረተኝነት ዓላማ ይዞ የሚያራምደው ኦሕዴድ መሆኑን ገልፀው ፕሮግራሙን የሚያስፈፅመው የብሔር ብሔረሰቦች መብት እስከ መገንጠል የሚል ሕገ መንግሥታዊ መርህን የሚቀበል ሆኖ ነው ሲሉ የገለጡት የኦህዴድ ፕሬዝዳንት ኦነግ የኦሮሞ ሕዝብን ለመገንጠል የሚንቀሳቀስ የሥልጣን ጥመኞች ስብስብ ነው ብለዋል።</p>

<p>ኦብኮ መገንጠልን እንደሚቃወም ያስረዱት አቶ ኩማ ይህ ብቻ በራሱ ጠባብ ወይንም ዲሞክራሲያዊ ብሔረተኝነት ሊያሰኝ እንደማይችል መልሰው ያፋልሱታል። መገንጠልን መጠየቅ በራሱ ወንጀል አይደለም። በፕሮግራማችን ውስጥ ወሳኝ የሆነ ጥያቄ ነው። ይህ መብት የሕዝብ መብት ነው። መገንጠል ወይንም አለመገንጠል ብሎ ሕዝብ ላይ መጫን ከቶ አይገባም በማለት የተነተኑት አቶ ኩማ በአንድ በኩል ድርጅታቸው የተጣመረበት መንግሥት የብሔረሰቦች መብት እስከመገንጠል ብሎ በሕዝብ ላይ መጫኑን እረስተውት አልፈዋል። በሌላ በኩል እስከ መገንጠል የሚለውን ሕገ መንግሥታዊ መብት ጥሰውት አልፈዋል የሚሉት የፖለቲካ ታዛቢዎች የኦሮሞ ብሔራዊ ኮንግረስ የኦሮሞ ሕዝብ ከኢትዮጵያ መገንጠል የለበትም የሚል አቋም ማራመዱ በኦህዴድ ትምክህተኛ የሚል ስም ማትረፉ በራሱ የአቶ ኩማ ገለጣ ትምክተኝነት ሲሉ ወርፈውታል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መስከረም 23 ቀን 1992</a></p>

</body>
</html>	
