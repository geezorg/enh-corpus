<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምሁራን እየኮበለሉ ነው የፊዚክስና የሕክምና ባለሙያዎች ጥገኝነት ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምሁራን እየኮበለሉ ነው የፊዚክስና የሕክምና ባለሙያዎች ጥገኝነት ጠየቁ</h1>


<p>በጥቁር አንበሳ ሆስፒታል የሕክምና ሰራተኞችና በፊዚክስ ሳይንስ የሰለጠኑ ባለሙያዎችን አሜሪካ አገር የፖለቲካ ጥገኝነት መጠየቃቸውን የኢትዮጵያ ዴሞክራሲያዊ ሊግ ሰሞኑን ካሰራጨው የፕሬስ መግለጫ ለመረዳት ተችሏል።</p>

<p>ባለሙያዎች ጥገኝነት የጠየቁት መጋቢት 4 ቀን 1992 ዓ.ም በሃርቫርድ ዩኒቨርስቲ ስፖንሰርነት ኤድስን በተመለከተ በተዘጋጀው ትምህርታዊ ሴሜናር ላይ ለመገኘት ዋሽንግተን እንደደረሱ መሆኑን መግለጫው ጠቅሷል።</p>

<p>የፖለቲካ ጥገኝነት ለመጠየቅ ያበቃቸው በቂ የሕክምና መስጫ መሳሪያዎች ያለመኖር፣ የመድኃኒቶች ስርጭት ከአድሎ የነፃና የተቀላጠፈ አለመሆኑን ጨምሮ በአጠቃላይ የኢሕአዴግ መንግሥት የሚከተለው የጤና ፖሊሲ የተሳሳተ ሆኖ መገኘት በሙያቸው ሕብረተሰቡን ለማገልገል ያላቸውን ተነሳሽነት የሚገድል ሆኖ በማግኘታቸው ነው ሲል ባለሙያዎችን ጠቅሶ በተሰራጨው የሊጉ መግለጫ ተመልክቷል።</p>

<p>የፊዚክስ ባለሙያዎቹ በተለይ የኤድስ በአገር ውስጥ መስፋፋት የመንግሥትን ልዩ ትኩረት የሚሻ ሆኖ ሳለ ለሚያቀርቡት የመከላከያ ዕቅድ ተፈፃሚነት የገዢው ፓርቲ ከፍተኛ ካድሬዎች የሚሰጡት ምላሽ ተስፋ አስቆራጭ ሆኖ መገኘት ዓይናችን እያየ ወገናችን ሲረግፍ ከምናይ ጥገኝነት የማግኘቱ ዕድል ካለ ብንጠቀምበት ይሻላል ከሚል ብስጭት ጥገኝነት ለመጠየቅ እንደተገደዱ የሊጉ መግለጫ አስረድቷል። በጥቁር አንበሳ ሆስፒታል ቀደምት ሐኪም የሆኑት ዶ/ር ሱራፌል ከበደ፣ ዶ/ር እንግዳ በቀለና አንድ ለጊዜው ስማቸው በግልፅ ያልሰፈረ ዶ/ር ሲገኙበት በጠቅላላው 24 ባለሙያዎች በዋሽንግተን የፖለቲካ ጥገኝነት መጠየቃቸውን አስፍሯል።</p>

<p>በኢትዮጵያ ያለው የጤና ችግር እየተስፋፋ መሄድ የባለሙያ እጥረት መኖርና በቂ የሕክምና መግልገያ መድኃኒቶች የለም በሚባልበት በዚህ ወቅት የእነዚህ ባለሙያዎች አገር ለቀው መሰደድ ችግሩን የበለጠ እንደሚያስፋፋው ታምኖበታል።</p>

<p>የመድኃኒት ስርጭቱ ለመላው አገሪቱ በእኩል ደረጃ አይሰራም። ለትግራይ ክልል ልዩ ክትትልና ድጋፍ ሲደረግላት ለሌሎች አካባቢዎች ግን በአግባቡ እንኳን ያለመዳረሱ ባለሙያዎችን ያበሳጫቸው እንደነበር የጠቀሰው የተግባር ሊጉ መግለጫ በአገሪቱ አሁን እየተስፋፋ የሄደውን የኤድስ በሽታ ለመከላከል ኢሕአዴግ መራሹ መንግሥት አንዳችም ጥረት ሲያደርግ አለመታየቱም በጥቂት ዓመታት ውስጥ የኤድስ ሕመምተኞች ቁጥር ሊጨምር መቻሉን አትቷል።</p> 

<p>ከእነዚህ ቀደም ሲል ሌሎችም የፊዚክስ ባለምያዎች በዋሽንግተን የፖለቲካ ጥገኝነት ጠይቀዋል። ሐኪሞችና ሌሎች በሕክምና ዘርፍ ያገለግሉ የነበሩት ተመሳሳይ ጥያቄ ማቅረባቸውን የጠቀሰው መግለጫ ቁጥራቸው በርካታ የሆኑ የሕክምና ባለሙያዎች አገር ለቅቀው በስደት ኑሮአቸውን ለመግፋት የኢሕአዴግ መንግሥት የሚከተለው የጤና ፖሊሲ ደንቃራ ሆኖባቸው ነው ሲል የባለሙያዎችን እሮሮ ጠቅሶ አስታውቋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መጋቢት 24 ቀን 1992</a></p>

</body>
</html>	
