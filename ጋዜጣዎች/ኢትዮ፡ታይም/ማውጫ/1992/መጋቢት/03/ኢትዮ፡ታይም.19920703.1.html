<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሰብዓዊ መብቶች ጉባዔ ዘገባውን አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ሰብዓዊ መብቶች ጉባዔ ዘገባውን አወጣ</h1>


<p>በተለያዩ የአገሪቱ ክልሎች ተመራጮችና መራጮች ላይ ዛቻና ማስፈራራት፣ ከሥራቸው መዛወር ወይም መባረር፣ ንብረታቸውን መቀማት፣ እስራት አፈና፣ በጥይት መቁሰል ግድያና ሌሎችም ህገ-ወጥ በደሎች በየአካባቢው ባለሥልጣናትና ካድሬዎች የተፈፀሙባቸው ስለመሆኑ የኢትዮጵያ ሰብዓዊ መብት ጉባዔ የደረሱትን አቤቱታዎች ዋቢ አድርጎ ምርጫውን በተመለከተ ባቀረበው «ዘገባ አንድ» ሪፖርቱ አስታውቋል።</p>

<p>በጌዲኦ ዞን «ጌህዴድ በክልሉ ምርጫ እንዲሳተፍ የተሰጠን ትዕዛዝ የለም» በሚል ፓርቲው ለውድድር ያቀረባቸው ዕጩዎችን የቀበሌው አመራር ለተወሰነ ጊዜ አስሮ ለቆዋቸዋል። በወናጎ ወረዳ በሀንዲዳ የቀበሌ ሹማምንት ህዝቡ በጌዲኦ ህዝብ ዲሞክራሲያዊ ድርጅት በምዝገባው አንዳችም ድጋፍ እንዳይሰጥ ግልፅ በሆነ ዛቻ ማስፈራራት ተፈፅሞባቸዋል።</p>

<p>በኮንሶ ልዩ ወረዳ እጩ ተወዳዳሪዎች ያሰባሰቡትን የድጋፍ ፊርማቸውን የሰጡትን ነዋሪዎች በአካል ካላቀረባችሁ ያሰባሰባችሁትን ፊርማ አንቀበልም ተብለዋል። በዚሁ ምክንያት በእጩነት ያለፉ ተወዳዳሪዎች ከስራ ገበታቸው ተባረዋል። ያለአግባብ ወደሌላ ቦታ ተዛዋውረዋል በማለት የጠቀሰው የኢሰመጉ ዘገባ አቶ ታደለ ወ/የስ፣ አቶ ሰለሞን ወንድሙ፣ አቶ ታዲዮስ አደሮ፣ አቶ ወርቁ መንገሻ ከስራ የመፈናቀልና የመዘዋወር እርምጃ ሰለባ መሆናቸውን አስታውቋል።</p>

<p>በተመሳሳይም በቡሌ ወረዳ አራት ሰዎች ጌህዴህን ወክለው ለምርጫ የቀረቡ ቢሆንም አራቱም ለእስር የተዳረጉ ሲሆን አንደኛው ብቻ ሲለቀቁ ሶስቱ አሁንም በእስር ላይ መሆናቸውን የኢሰመጉ ዘገባ አመልክቷል። በአርባ ምንጭ ዙሪያ የዚግቲ ቀበሌ ገበሬ ማህበር የክልል ም/ቤት እጩ ተወዳዳሪ የሆኑት አቶ ዋጋዮ ዋና ያሰባሰቡትን ፊርማ የሚቀበላቸው ባለሥልጣን አጥተው መኖሪያ ቤታቸው ለማስቀመጥ የተገደዱ ቢሆንም የክልሉ ባለሥልጣናት መኖሪያ ቤታቸውን ሰብረው ያሰባሰቡትን የድጋፍ ፊርማ ወስደውባቸዋል። </p>

<p>አቶ አምላኩ አስፋው፣ አቶ ካሰዮ ሹዳ፣ አቶ ደምሴ ፃራ ለክልልና ለተወካዮች ም/ቤት ለመወዳደር ያሰባሰቡትን የድጋፍ ድምፅ ለምርጫ ጣቢያ ሲያቀርቡ አጣሪዎቹ አንመልስላችሁም በማለት ፊርማውን አግተው እንደያዙባቸው ኢሰመጉ በሪፖርቱ አስፍሯል።</p>

<p>በሀድያ ዞን የሀድያ ብሔራዊ ዲሞክራሲያዊ ድርጅት ተወካይ የሆኑ 18 እጩ ተወዳዳሪዎች በእስር ላይ መሆናቸውን የተበዳዮችን አቤቱታ ጠቅሶ የኢሰመጉ ዘገባ ያሰፈረ ሲሆን ከእነዚህ ሌላ በሶሮ ወረዳ ልዩ ስሙ ጃቾ ቀበሌ ገበሬ ማህበር ከየካቲት 13 ቀን 1992 ዓ.ም ጀምሮ 20 ሰዎች ታስረው ከተወሰዱ በኋላ የት እንዳሉ አለመታወቁን በሪፖርቱ ተመልክቷል። ከእነዚህ ውስጥ ሁለቱ ለተወካዮች ም/ቤት ስድስቱ ደግሞ በክልል ም/ቤት እጩ ተወዳዳሪ መሆናቸውን ያስረዳው የሰብዓዊ መብት ጉባዔው ዘገባ የካቲት 1 ቀን 1992 ዓ.ም የክልሉ ባለሥልጣናት ነዋሪውን ህዝብ «ያለባችሁን የማዳበሪያ ዕዳ አሁኑኑ ክፈሉ» የሚል ትዕዛዝ በማስተላለፋቸው የፌዴራል ፈጥኖ ደራሽ ወታደሮች ከፖሊስ ሰራዊት አባላት ጋር በተነሳ ብጥብጥ ሁለት ሰዎች ሲሞቱ ሁለቱ ደግሞ መቁሰላቸውን አስታውቋል።</p>

<p>በሊሙ ወረዳ በልዩ ልዩ ሰበብ አስራ ስምንት የሀድያ ብሔራዊ ዲሞክራሲዊ ድርጅት አባላት መታሰራቸውንና ከእነዚህ ውስጥ የዘጠኙን ስም የጠቀሰው ይኸው ዘገባ አቶ ደስታ ጋዴ ለክልል ም/ቤት እጩ ተወዳዳሪ ሲሆኑ አቶ ጌታቸው ኃይሌ የተባሉት ደግሞ የሀብዴድ ቅርንጫፍ ፅ/ቤት አስተዳደር መሆናቸውን ገልጧል።</p>

<p>በሙሻ/ኮንተም ወረደ የሀብዴድ ደጋፊ የሆኑ 20 ሰው በእስር ላይ ሲሆኑ ከእነዚህም ውስጥ በስም አቶ በሻም ለፋሞ ለክልል ም/ቤት ተወዳዳሪ ናቸው። የቀሩት 19 ሰዎች የማዳበሪያ ዕዳ አልከፈላችሁም የሚል እስካሁን በእስር ላይ መሆናቸውን ከዘገባው ለመረዳት ተችሏል። በዳውቾ ወረዳ የተለያዩ ሰበቦችን በማቅረብ 80 የሚሆኑ የሀድያ ብሔራዊ ዲሞክራሲያዊ ድርጅት ደጋፊ የሆኑ አርሶ አደሮች እስር ቤት እንደሚገኙ ኢሰመጉ አቤቱታ እንደቀረበለት ገልጦ የወረዳ ነዋሪ የሆኑት አቶ ሰለሞን በየነና አቶ አረባ ስዩም የተባሉት ግለሰቦች ለእስር ተፈልገው ባለመገኘታቸው ቤተሰቦቻቸውን የፀጥታ ኃይሎች በቁጥጥር ስር ማዋላቸውን ጨምሮ አስፍሯል።</p>

<p>የአቶ ሰለሞን በየነ ባለቤታቸው የ70 ዓመት እድሜ ያስቆጠሩ እናታቸው አንድ ዓመት ያለው ህፃን ልጃቸው 14 ዓመት ዕድሜ ያልሞላቸው 5 ልጆቻቸውና እንዲሁም ወንድማቸው በቁጥጥር ስር መዋላቸው የሰብዓዊ መብት ጉባዔ ያሰራጨው ዘገባ አስረድቷል። አያይዞም በከፋ- ሸካና ቤንች- ማጂ ዞን በተመሳሳይ የባለሥልጣናትና የገዢው ፓርቲ ካድሬዎች ወከባና ጫና እያደረጉ መሆናቸውን ሲያስረዳ በደራሼ ልዩ ወረደ የሀብዴድ ተጠሪ የሆኑ አቶ ወንድይፍራው አባይነህ ከታህሳስ 10 ቀን ጀምሮ ለአራት ቀናት ታስረው መለቀቃቸውን ጠቅሷል።</p>

<p>በዚያው ክልል በኮንሶ ወረዳ እጩ ተወዳዳሪ የሆኑት አቶ ወረዳውን አኩማታ ያሰባሰቡት የድጋፍ ድምፅ በወረዳው ም/ቤት እንዲቀመጥ ተደርጓል። «የግብር ዕዳ አልከፈላችሁም» በሚል ድጋፍ በሰጧቸው ሰዎች ላይ ዛቻና ማስፈራሪያ ተፈፅሟል ያለው ይኸው የኢሰመጉ ሪፖርት በወላይታ፣ በጋምጎፋና በአላባ ጠምባሮ ዞን አቶ ተስፋዬ ላንጋና በወላይታ የሀብዴድ ተጠሪ የእጩዎችን ስም ዝርዝር ይዘው አዲስ አበባ ለሚገኙ ምርጫ ቦርድ ካቀረቡ በኋላ ወደክልሉ እንደደረሱ በቁጥጥር ስር መዋላቸው በዘገባው ተመልክቷል።</p>

<p>በጋምጎፋ 16 የሀብዴድ ደጋፊዎች፣ በአላባ ጠምባሮ 14 ለድርጅቱ የድጋፍ ድምፅ የሰጡ በእስር ላይ መሆናቸውን ከጥር 10 ቀን 1992 ዓ.ም ጀምሮ አራቱ በአቃቤ ህግ ከሳሽነት ፍ/ቤት በቀጠሮ በመመላለስ ላይ እንዳሉ ዘገባው አስረድቷል። ከዚህም ሌላ በደቡብ ክልል በደራሼ፣ በየም ልዩ ወረዳ፣ በኮንሶ ልዩ ወረዳና በደቡብ ኦሞ አንድ የግልና አንድ የሀብዴድ እጩ ተወዳዳሪና ስምንት የሀድያ ብሔራዊ ዲሞክራሲያዊ ድርጅት አባላት በእስር ላይ እንደሆኑ ሪፖርቱ ጠቅሶ የክልሉ ባለሥልጣናትና ካድሬዎች አቶ ኃይሉ መጫ በተባሉ እጩ ተወዳዳሪና በቤተሰቦቻቸው ላይ ዛቻና ማስፈራሪያ መድረሱን የሚገልፅ አቤቱታ እንደደረሰው ኢሰመጉ በሪፖርቱ አስፍሯል።
</p>

<p>እንዲሁም በኮንሶ የሀብዴድ ቅርንጫፍ ጽ/ቤት ተጠሪ አቶ ዘነበ ባልቻ ከየካቲት 17 ቀን 1992 ጀምሮ በእስር ላይ ሲገኙ በደቡ ኦሞ ደግሞ የክልሉ ባለሥልጣናት የገዢው ፓርቲ ካድሬዎችን ሀብዴድን ከአልኢትሀድና ከኦነግ ለይቶ እንዳያየው እየቀሰቀሱ መሆናቸውን የጠቀሰው የኢሰመጉ ዘገባ አቶ አበበ መኮንን የተባሉ የክልሉ ነዋሪ እጩ ተወዳዳሪ በደረሰባቸው ዛቻና ማስፈራሪያ አካባቢውን ለቀው መሰደዳቸውን አክሎ ገልጧል።</p>

<p>በተጨማሪም በአዲስ አበባ፣ በኦሮሚያና በድሬዳዋ መስተዳድር በምርጫ ህግ አዋጅ ቁጥር 111/1987 ዓ.ም በአንቀፅ 17 ላይ የተደነገገውን በመጣስ በስልጣን ላይ ካለው ፓርቲ ጋር ትስስር ያላቸውን ሰዎች በተለያዩ ምርጫ ወረዳዎች በአዲስ አበባ ከተማ ከአንድ ጊዜ በላይ በመራጭነት መመዝገባቸውን የሚሳዩት በከተማው ውስጥ የትምህርት ወታደራዊ ካምፖች የሚገኙ በመራጭነት እንዲመዘገቡ የገዢው ፓርቲ ካድሬዎች ግፊት ማድረጋቸውን የሚያሳዩ መረጃዎች እንደደረሱት የሰብዓዊ መብት ጉባዔው በዘገባው አካቷል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መጋቢት 3 ቀን 1992</a></p>

</body>
</html>	
