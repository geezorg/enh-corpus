<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አማራጭ ያልቀረበለትን ምርጫ ለመታዘብ ስምንት ድርጅቶች ግንባር ፈጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አማራጭ ያልቀረበለትን ምርጫ ለመታዘብ ስምንት ድርጅቶች ግንባር ፈጠሩ</h2>


<p>መንግሥታዊ ያልሆኑ ስምንት የሲቪክ ድርጅቶች መጪውን ምርጫ አስመልክቶ በጋራ ለመታዘብና ለመንቀሳቀስ የጋራ ግንባር መፍጠራቸውን ሰሞኑን አንድ የፕሬስ ውጤት ዋቢ ጠቅሶ ዘግቧል።</p>

<p>በሀገራችን ውስጥ ተመዝግበው የሚገኙ የፖለቲካ ድርጅቶች ምርጫውን ስለመሳተፋቸው ቁርጥ ያለ ውሳኔ ላይ ባልደረሱበት በዚህ ወቅት የጋራ ግንባር የፈጠሩት መንግሥታዊ ያልሆኑ ድርጅቶች የዲሞክራሲያዊ ምርጫ ፅንሰ ሃሳብን በተመለከተ ለሰልጣኞች ትምህርት መስጠታቸውን የአቡጊዳ ዲሞክራሲያዊ ኮንግረስን ፕሬዝዳንት የጠቀሰው ዘገባ አስታውቋል።</p>

<p>ድርጅቶቹ ያላቸውን ፋይናንስና ማቴሪያል በጋራ አቀናጅተው ይንቀሳቀሳሉ። በአንድ ዓይነት አቋም ላይ እንደደረሱም ዘገባው ያስረዳል። ዓላማቸው 1992 ዓ.ም ምርጫ ዲሞክራሲያዊ መርህን የተከተለ ይሆን ዘንድ ኅብረተሰቡን ማንቃት ሲሆን በምርጫ አፈፃፀም ወቅት ሕዝቡ ውስጥ ውዥንብር እንዳይኖር ግንዛቤ እንደሚያስጨብጥ መግለጣቸውን በዘገባው ተመልክቷል።</p>

<p>ከኢሕአዴግ አባል ድርጅቶች ሌላ ተቃዋሚ የሆኑት የመላው አማራ ህዝብ ድርጅት /መአሕድ/ የኦሮሞ ብሔራዊ ኮንግረስ /ኦብኮ/ የደቡብ ኢትዮጵያ ሕዝቦች ሕብረትና ሌሎችም የፖለቲካ ፓርቲዎች መጪውን ምርጫ አስመልክቶ ስለመሳተፋቸው አላስታወቁም። በምርጫው ለመወዳደር አንዳንድ ግለሰቦችና የፖለቲካ ፓርቲዎች ተመዝግበው ለምርጫው የሚያስፈልጋቸውን ቁሳቁሶች እንዲረከቡ የምርጫው ቦርድ ጽ/ቤት ሰሞኑን በተከታታይ አስታውቋል። በተጨማሪም የመመዝገቢያ ጊዜውን ማራዘሙንም አስታውቋል።</p>

<p>የኢሕአዴግ አባል ድርጅቶች ዕጩዎቻቸውን እያቀረቡ መሆናቸው ሲታወቅ በውጭና በሀገር ውስጥ የሚገኙ ተቃዋሚ ፓርቲዎች ለምርጫ ውድድር ከመቅረባችን በፊት ገዥው ፓርቲ ሊያማሏቸው የሚገቡ ቅድመ ሁኔታዎች አሉ የሚል ጥያቄ አላቸው። ፓሪስ ላይ የተመሰረተው የተቃዋሚዎች ሕብረት ለሁለተኛ ጊዜ ለኢሕአዴግ መንግሥት ሁሉንም ተቃዋሚ የፖለቲካ ድርጅቶች ያሳተፈ ብሔራዊ ውይይት እንዲደረግ ጥሪ አስተላልፈዋል።</p>

<p>በኢሕአዴግ በኩል ምላሽ በመጥፋቱ አንዳንዶቹ የሕብረቱ አባል ድርጅቶች ወሳኙ የትጥቅ ትግል ነው ማለታቸው ተዘግቧል። ሌሎቹም ወደዚሁ ያመራሉ የሚል ግምት እንዳለ ከተሰበሰቡ የሕዝብ አስተያየቶች ለመረዳት ተችሏል። ሁሉም ተቃዋሚዎች ለመሳተፍ ፈቃዳቸው ባልተሰማበት በዚህ ወቅት ግንባር ፈጠርን ያሉት ስምንት መንግሥታዊ ያልሆኑ ድርጅቶች መጪው ምርጫ ዲሞክራሲያዊ መርህን የተከተለ እንዲሆን ጥረት እናደርጋለን ማለታቸው ታዛቢዎችን አስገርሟል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥቅምት 14 ቀን 1992</a></p>

</body>
</html>	
