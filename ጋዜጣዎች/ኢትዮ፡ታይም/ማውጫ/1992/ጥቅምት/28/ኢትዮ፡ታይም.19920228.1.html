<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መአሕድ ከግለሰቦቹ ጀርባ የኢሕአዴግ ክንድ መኖሩን አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መአሕድ ከግለሰቦቹ ጀርባ የኢሕአዴግ ክንድ መኖሩን አስታወቀ</h1>


<p>የመላው አማራ ሕዝብ ድርጅት /መአሕድ/ አምባገነኖች የሕዝብን ሥልጣን በጠመንጃ አፈሙዝ በመያዝ ሥልጣናቸውን በዲሞክራሲያዊ ውድድር ከእጃቸው ላለማስወጣት በሕዝብ ወገኖችና በራሱ በሕዝቡ ላይ ላለፉት ስምንት ዓመታት የፈፀሙት በደሎች ስናይ ግን ገና ብዙ ድካም እንደሚጠብቀን እንገነዘባለን ሲል ሰሞኑን ባወጣው መግለጫ አስታውቋል።</p>

<p>ጥቅምት 24 ቀን 1992 ዓ.ም «ዐባይና ሥንቅ እያደር ይቀላል» በሚል ርዕስ በተሰራጨው የድርጅቱ መግለጫ «ጠላቶቻችን መአሕድን በቀጥታ ከማጥቃት ይልቅ እኛን ሆነው እኛን መስለው እንዲሰሩ በማከላቸውን ያሰማሯቸውን ጥቅመኛ ሰርጎ ገቦች በስውር አስርገው ማዳከምን ነው» ሲል ምሬቱን ገልጦ «የኢትዮጵያ፣ የመአሕድና የፕሮፌሰር አስራት ተቆርቋሪዎች« የሚል ስያሜ ይዘው መአሕድን ለማፍረስ በውጪም በአገር ውስጥም የሚያደርጉት አፍራሽ እንቅስቃሴ አንዳም ውጤት አላስገኘላቸውም ሲል ድርጊቱን ሕገ ወጥ ነው ብሎታል።</p>

<p>«ጥቅምት 12 ቀን 1992 ዓ.ም ግለሰቦቹ ፒያሳ ግራር በተባለ ሆቴል በድርጅታችን ስም ስብሰባ እንደሚያደርጉ በደረሰን ጥቆም መሰረት የሆቴሉን ባለቤት ስለጉዳዩ ጠይቀናቸው በጭራሽ እንደዚህ ዓይነት ስብሰባ እንደማይደረግና ለዚህም ሲባል አዳራሹን የተከራየ ወገን የለም ሲሉ ምላሽ ሰጥተውናል። በተጨማሪም ጉዳዩን አዲስ አበባ ወንጀል መከላከል መምሪያ ይከታተለው ዘንድ ያመለከትን ቢሆንም በፖሊስ በኩል አንዳችም ክትትል አልተደረገም» ሲል ያካተተው የመአሕድ መግለጫ ግለሰቦቹ ስብሰባ አድርገው ውሳኔ ማሳላፋቸውንና ለመአሕድ ማ/ም/ ቤትና ለአዲስ አበባ ፖሊስ ኮሚሽን እንዲሁም ለምርጫ ቦርድና ለፍትህ ሚኒስቴር የውሳኔያቸውን ግልባጭ መላካቸውን አመልክተዋል።</p>

<p>ሂደቱ የሚያመለክተን መአሕድን ለማፍረስ ከሚንቀሳቀሱ ግለሰቦች ጀርባ እነማን እንዳሉ አረጋግጦልናል በማለት የግለሰቦቹን ከመንግሥታዊ ተቋማት ጋር መገናናት የድርጅቱ ህልውና አደጋ ላይ ይጥለዋል የሚል ምፀት አዘል ጥርጣሬ በመግለጫው ተመልክቷል።</p>

<p>ይኸው የመአሕድ መግለጫ አያይዞ እንደገለጠው መአሕድ ጥር 14 ቀን 1984 ዓ.ም ተመስርቶ ለሕዝብ ይፋ ሲገልፅ ወያኔ/ኢሕአዴግ የመጀመሪያ የጥቃት ዒላማውን አድርጎ የተንቀሳቀሰው መአሕድን ለማፍረስ በሕብረ ብሔራዊነት አብሮት ሲታገል የነበረውን «ኢሕዴንን» ወደ «ብአዴን» በመለወጥ የድርጅቱን እንቅስቃሴ ለመገደብ ጥረት ማድረጉን አስታውሶ ይህ ድካሙ ውጤት አልባ ሲሆን እንደሌሎቹ የሙያ ድርጅቶችና ፖለቲካ ፓርቲዎች ተለጣፊ በማዘጋጀት በመአሕድ ውስጥ ወኪሎቹን አስርጎ ድርጅቱን አዳክሞ ለማፍረስ ተደጋጋሚ ሙከራ ማድረጉን ጨምሮ አስታውቋል። የወያኔ ኢሕአዴግን ዓላማ ይዘው ድርጅቱ ውስጥ ሰርገው ገቡ ያላቸውን ግለሰቦች በስም ዝርዝር ያልጠቀሰው መግለጫ በመአሕድ ጠንካራ አባላት ክትትልና ጥረት ተጋልጠው በየጊዜው እንዲወገዱ መደረጋቸውን አስታውቋል።</p>

<p>ከድርጅቱ የተወገዱት ጥቂት ግለሰቦች መአሕድን ለማፍረስ በየጊዜው አውሮፓና አሜሪካ ተመላልሰዋል። በዚሁ ሁሉ መመላለስ የሚወጣው ወጪ ከየት መጣ? የሚል ጥያቄ ያቀረበው መአሕድ አያይዞም ግለሰቦቹ በየጊዜው እንደልባቸው ለመውጣትና ለመግባት በቀላሉ እንዴት ፍቃድ ሊያገኙ ቻሉ? ሲል ደግሞ ይጠይቃል። ይህ አያስገርመንም፤ እንደውሃ ቀጂ በየጊዜው አውሮፓና አሜሪካ ለመመላለስ የሚደግፋቸውና የሚፈቅድላቸው ኃይል ከጀርባ መኖሩን በሚገባ አረጋግጠዋል በማለት ሂደቱን ኮንኖታል።</p>

<p>መሪው ክቡር ፕሮፌሰር አሥራት ወልደየስ የሕይወት መስዋዕትነት የከፈሉበትን የመላው አማራ ሕዝብ ድርጅት ከተቻለ ለማፍረስ ካልተሳካ ድርጅቱን በእነሱ ቁጥጥር ሥር አስገብተው ለወያኔ አሳልፈው ሊሰጡ ነው የሚል ክስ ያሰማው መግለጫ ግለሰቦቹ እራሳቸውን «የኢትዮጵያ የመአሕድና የፕሮፌሰር አሥራት ተቆርቋሪዎች» ብለው ሲሰይሙ ከእነሱ ውጪ ለኢትዮጵያ ተቆርቋሪ እንደሌለ በይፋ ማስታወቃቸው ነው ሲልም ወቅሷል።</p>

<p>በተደጋጋሚ በወያኔ ኢሕአዴግ ማስፈራራትና ዛቻ የደረሰባቸው የድርጅቱ ፕሬዝዳንት ለዚህም ሆነ በእስራት በሕመም ሲሰቃዩ ቆይተው ለቆሙለት አገራዊ ዓላማ ሕይወታቸውን አሳልፈው ሰጥተዋል። «በመቆየት የማይሰማ የለምና» ዛሬ ይህን ተጋድሎ በቆራጥነት ተወጥቶ ላለፈ አርበኛ እራሳቸውን ተቆርቋሪ ለማድረግ ለምን አቀዱ? ሲል የሚጠይቀው የመአሕድ መግለጫ ዓላማው ግልፅ ነው። እነኚህን በመላው የኢትዮጵያ ህዝብ ስም ሰማዕት እየሆኑት አርበኛ ተጋድሎአቸውን ለማሳነስ የታቀደ ሴራ ነው በሚል ቅሬታውን ገልጧል።</p>

<p>በመጨረሻም መአሕድ ደንቡንና ፕሮግራሙን መሰረት በማድረግ የሚጠበቅበትን ሕዝባዊ አደራ የሚወጣ መሆኑን የድርጅቱ መግለጫ አስታውቆ ማንኛውም ለአገሩና ለወገኑ ደህንነት አሳቢ የሆነ ኢትዮጵያዊ ሁሉ መአሕድን በማጠናከር ሕዝባዊ ትግሉን ዳር ለማድረስ ጥረት ያደርግ ዘንድ አሳስበዋል።</p>

<p>በሌላ በኩል «የኢትዮጵያ የመአሕድና የፕሮፈሠር አሥራት ተቆርቋሪዎች» ቦርድ ሶስተኛ ጉባኤውን አካሂዶ ባወጣው መግለጫ ከፕሮፈሠር አስራት ሞት በኋላ ማዕከላዊ ም/ቤቱ መሪውን በአስቸኳይ ባለመምረጡ አመራር አልባ ሆኖ መክረሙን ጠቅሶ በፓርቲው መርህ መሰረት እስከአሁን በመአሕድ ውስጥ ሲሰሩ የቆዩት ተግባራት ሁሉ ሕገ ወጥ ናቸው ሲል አስታውቋል።</p>

<p>የቦርዱ ሥራ አስፈፃሚ ሁለተኛ ጉባዔውን ባካሄደበት ወቅት የመሪው የፕሮፈሰር አሥራት የቀብር ሥነሥርዓት በድምቀት እንዲፈፀም ከተደረገው ጥረት ጀምሮ በምትካቸው ብቃትና ጥራት ያለው መሪ ለመተካትና የድርጅቱን ጠንካራና ደካማ ጎን ገምግሞ የማስተካከያ እርምጃ ለመውሰድ የሚያስችል ግንዛቤ ላይ መድረሱን መግለጫው አስታውቆ የቀኛዝማች ነቅዓጥበብ በቀለ አፍራሽ አመራርን በተመለከተ መርምሮ የአመራራቸውን ከሥነሥርዓት ማፈንገጥ አውግዞ ከእንግዲህ በፓርቲው ስም የሚፈፀም ማንኛውም እንቅስቃሴ ሕጋዊነት የለውም ሲል ውሳኔ ላይ መድረሱን አስታውቋል።</p>

<p>ከ1986 ዓ.ም ጀምሮ ጠንካራ የድርጅቱን አባላት በመበተን፣ በማይለካ ድካም የተመሰረተውን «ሞረሽ» የተባለውን ቀስቃሽ የኪነት ቡድን በማፍረስ፣ በአዲስ አበባ ካውንስል አመራር ውስጥ የወያኔ አቀንቃኞችን በመመደብ ድርጅቱን ለአደጋ አጋልጠዋል ሲል የመአሕድ ተ/ም/ሊቀመንበር ቀኛዝማች ነቅዓጥበብን ከሷል በተጨማሪም ድርጅቱ ከልዩ ልዩ ምንጭ ያገኘውን ገቢ ከፋይናስ ደንብና መመሪያ ውጪ በመጠቀማቸው የድርጅቱ ሂሳብ በገለልተኛ ኦዲተሮች እንዲመረመር ለቀረበው ጥያቄ እንቢተኛ ሆነዋል ሲል መግለጫው አትቷል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥቅምት 28 ቀን 1992</a></p>

</body>
</html>	
