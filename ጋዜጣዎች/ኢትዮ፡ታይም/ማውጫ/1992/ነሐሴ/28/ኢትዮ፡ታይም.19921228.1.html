<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንጋፋው ኢመማ ለስብሰባ ተጠርቶ እንዳይሳተፍ ታገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የወንጀለኛን መቅጫ ለማሻሻል ውይይት እየተደረገ ነው፣ አንጋፋው ኢመማ ለስብሰባ ተጠርቶ እንዳይሳተፍ ታገደ</h2>


<p>በአሁኑ ወቅት በሃገራችን የሚገኘው የወንጀለኛ መቅጫ ሥነሥርዓት ሕጐች ከ40 ዓመት ያላነሰ ዕድሜ ያስቆጠሩ በመሆኑ እነዚህ የወንጀለኛ መቅጫ ሕጐች ለማሻሻል በሥነሥርዓት ሕገ ረቂቆች ላይ ለመወያየት ከነሐሴ 25 ቀን 1992 እስከ ነሐሴ 30 ቀን 1992 ዓ.ም በፍትሕ ሚኒስትር የስብሰባ አዳራሽ ለ6 ቀን የሚቆይ ስብሰባ እየተካሄደ ሲሆን ሃገር አቀፍ ኮንፍረንሱ በፍትሕ ሚኒስትሩ በአቶ ወረደወልድ የሚመራ መሆኑ ታውቋል።</p>

<p>ይህ ሃገር አቀፍ ኮንፍረንስ በዜጐች ሰላማዊና የተረጋጋ የኑሮ ዋስትና የሚሰጥና ወንጀለኞችን በመከላከል ለሕዝብ ጥቅም ተፃራሪ ናቸው በሚሉና በመሳሰሉት አሳሳቢ የወንጀል ጉዳዮች ላይ የወጣው የሕገ ረቂቅ የሚመክር እንደሆነ ተገልጿል።</p>

<p>ከዚህ ቀደም የወጣውን የወንጀለኛ መቅጫ ሕጐች አሻሽሎ የሚያቀርብ ኮሚቴ መቋቋሙም ታውቋል። በዚህ ኮንፍረንስ ላይ የሕዝብ ተወካዮች ም/ቤት አባላት፣ የክልል ባለሥልጣናት፣ የተለያዩ ባለሙያዎች፣ ሕብረተሰቡን የሚወክሉ ድርጅቶችና ማህበራት ተሳታፊ መሆናቸውን ከመንግሥታዊ የዜና አውታሮች የወጣው ዘገባ አመልክቷል።</p>

<p>በሌላ በኩል የሕግ ማሻሻያ ኮንፍረንስ ላይ እንዲገኝ ጥሪ የተደረገለት ኢመማ ተወካዮችን እንዲያሳትፍ በቁጥር ሕ/3/42/2 937 በፍትሕ ሚኒስትሩ በአቶ ወረደ ወልድ ወልዴ ፊርማ ያረፈበት የጥሪ ደብዳቤ በ17/12/92 የደረሰው ቢሆንም የኢመማ ተወካዮች በጥሪው መሠረት በቁጥር ኢመማ ሕ/86/72/91 2 አባላቱ ተወካይ በመሆን በስብሰባው ለመገኘት ሲሄዱ «እንዳትገቡ» ተብለው መታገዳቸውን ለማወቅ ተችሏል።</p>

<p>በተለያዩ ወቅቶች በሃገሪቱ ብሔራዊና ውጭያዊ ጉዳዮች ላይ ሕብረተሰቡን በማግለል የገዥው አካላት ብቻ ተሳታፊ የሚሆኑበት ረቂቆች ከመፅደቃቸው በፊት በሕግ የሚገዙና የሚተዳደሩ ሌሎች የሕብረተሰቡ ክፍሎች በግንባር ቀርበው እንዲተቹበት ባለመፈለጉ ምክንያት የኢመማ ተወካዮች ከስብሰባው ማግለላቸው ዛሬም ሕግን እነርሱ በሚፈልጉትና ራሳቸውን በሚጠብቅ መንገድ ለመጠምዘዝ በማሰብ እንደሆነ ገልፀዋል። ይህንን በተመለከተም ኢመማ በቅርቡ መግለጫ እንደሚያወጣ አስታውቋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮታይም ነሐሴ 28 ቀን 1992</a></p>

</body>
</html>	
