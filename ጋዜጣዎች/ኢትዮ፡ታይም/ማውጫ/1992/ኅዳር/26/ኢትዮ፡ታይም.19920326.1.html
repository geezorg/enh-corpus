<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሕዝብ እውነተኛን ዴሞክራሲን ማስፈን ከፈለገ በሚቀጥሉት ወራት በሚያከናውናቸው ተግባሮች እንደሚወሰን ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">የኢትዮጵያ ሕዝብ እውነተኛን ዴሞክራሲን ማስፈን ከፈለገ በሚቀጥሉት ወራት በሚያከናውናቸው ተግባሮች እንደሚወሰን ተገለጠ</h3>


<p>የኢትዮጵያ ሕዝብ እውነተኛን ዴሞክራሲን ማስፈን ከፈለገ በሚቀጥሉት ወራት በሚያከናውናቸው ተግባሮች እንደሚወሰን ተገለጠ። ይህ የተገለጠው የኢትዮጵያ ሰብዓዊ መብቶች ጉባዔ (ኢሰመጉ) ትናንት በኢትዮጵያ መብራት ኃይል ኮርፖሬሽን የመሰብሰቢያ አዳራሽ «ዴሞክራሲና ምርጫ» በተሰኘ ርዕስ በተደረገው ውይይት ፕ/ት እንዳርጋቸው የኢሰመጉ ሊ/መንበር ባደረጉት የመግቢያ ንግግር ነው።</p>

<p>ፕ/ር እንዳርጋቸው የኢሰመጉ ዓላማ የዴሞክራሲ ሂደት ሊዳብርበት የሚችልበትን ሁኔታ ማመቻቸት መሆኑን ገልጸው የዚህን ውይይት ዓላማ ሕዝቡ በማንም ሳይወናበድና ሳይገፋ በሰከነ አዕምሮ አውጥቶና አውርዶ ይበጀኛል ያላቸውን ተወካዮቹን መምረጥ የሚችልበትን ሁኔታ ማመቻቸት እንደሆነ አስረድተዋል። አያይዘውም ሕዝቡ በፓርቲዎች መገፋት የሌለበት መሆኑን በማስረዳት መምረጥም ሆነ አለመምረጥ የሕብረተሰቡ መብት ስለሆነ አልመርጥም ለማለት ግን ምክንያታዊ መሆን እንዳለበት ፕ/ት እንዳርጋቸው አስገንዝበዋል። ውይይቱን የመሩት ፕ/ር መስፍን ወ/ማርያም በበኩላቸው የውውይቱ ዓላማ ሕብረተሰቡን ለተግባር እንዲታጠቅ ማስቻል እንደሆነ ገልፀው ቀጣዩ ምርጫ ባለህበት ሂድ ነው? ወይስ ለውጥ እንፈልጋለን? ለውጥ ከፈለግን ለውጥ መምጣት ያለበት ከውስጥ እንዳለበትና የምርጫው ውጤትም እና ራሳችን ወደፈለግነው መሄድ የምንችልበትን አቅጣጫ የሚያረጋግጥ እንዲሆን አስምረውበታል።</p>

<p>ኢሕአዴግ ከተማውን ወደ ገጠር እየለወጠው ይገኛል በሚል መነሻ ንግግር የተንደረደሩበት ዶ/ር ብርሃኑ ነጋ አገራችን ያለችበት የኢኮኖሚ ደረጃ እጅግ በጣም አሳዛኝና ከ210 የዓለም አገሮች የመጨረሻዎቹ መሆኗን የኢኮኖሚ ባለሙያዎች ማኅበር ገልፀዋል።</p>

<p>የተለያዩ የምርጫ ዓይነቶች መኖራቸውን የገለጡት ዶ/ር ብርሃኑ ሕዝብን በነፃ ካለቅቀነው እኛን አይመርጥም። ስለዚህ በምንም መልኩ አጭበርብረንም ቢሆን ምርጫውን ማሸነፍ አለብን የሚል እምነት ያላቸው ኃይሎች ኢ-ዴሞክራሲያዊ መሆናቸው ብቻ ሳይሆን ለአፍታም ቢሆን የተረጋጋ የፖለቲካ ስርዓት እንደማይኖራቸው አክለው ገልጠዋል።</p>

<p>ጉልበት ሥልጣናችንን ያቆይልናል የሚሉ ኃይሎች የዓለምን ሁኔታ ያልተገነዘቡ የዋሆች ናቸው። ካልሆነም ጊዜያዊ ጡንቻ ልባቸውን ያደነደነው ጭንቅላታቸውን ያጨለመ እብሪተኞችና እብሪት ሊያመጣ የሚችለውን ውድቀት ያልተገነዘቡ ጀብደኞች መሆናቸውን አስታውቀዋል።</p>

<p>ኖረው ከሚያስከትሉት እዳ በላይ ከወደቁም በኋላ በአገር ጉዳይ ላይ ጥለው የሚሄዱት ትርምስ ከእነሱ መውደቅ ጋር የሚያበቃ አይደለም። እንደዚህ ዓይነት ገዢዎች የገጠሟቸው አገሮች ገዥዎቹ ከወደቁም በኋላ ጥለውት የሚሄዱት ቁስል በቶሎ የማይድን ሕዝብን ለከፋ ጉዳት የሚያጋልጠው እንደሆነም የሶቪየት ሕብረትን አወዳደቅ እንደምሳሌ ጠቅሰዋል።</p>

<p>ዶ/ር ብርሃኑ አያይዘውም ምርጫ ዴሞክራሲያዊ ሂደትን እንዲይዝ በመጀመሪያ ምርጫው በህዝብ የታመነና ፈቃደኝነቱም የገለጠበት መሆን እንዳለበት ገልጠዋል። ሕብረተሰቡ መንግሥትን የመለወጥ መብት የመለወጥ መብት እንዳለው ማመን አለበት። ሕዝቡ የራሱን እድል ራሱ የመወሰን ኃይል እንዳለው ሊያውቅ ይገባል።</p>

<p>በኔ በኩል ይላሉ ዶ/ር ብርሃኑ በአገራችን ዴሞክራሲያዊ ስርዓት እንዲመሰረት ከመንግሥትና ከተቃዋሚ የፖለቲካ ፓርቲዎች ምንም ነገር ከመጠበቃችን በፊት በእኛ በኩል ኃላፊነት እንደሚሰማው ዜጋ ማድረግ ያለብንን ልናደርግ ይገባል።</p>

<p>ይህንን ላለማድረግ ከድሮ ጀምሮ የያዘን ፍርሃትና በራስ ያለመተማመን የራሳችንን ሕይወት ለሌላው አሳልፎ ከመስጠት መላቀቅ አለብን። ከሁሉም የሚያስከፋው በራሳችን ያለመተማመን የራሳችንን ሕይወት ለሌላው አሳልፎ ከመስጠት መላቀቅ አለብን። ከሁሉም የሚያስከፋው በራሳችን ያለመተማመናችንን የደበቅን እየመሰለን የምንሰጠው አልባሌ ሰበብ አስባቦች በግለሰብ ደረጃ አዕምሮአዊ በሽታ ውስጥ እየከተቱን ናቸው። ባሕላችንንም እያበላሹት ነውና እነዚህን ቀስ በቀስ ስነ አዕምሮአዊ በሽታዎች ከላያችን ላይ መጣል አለበት።</p>

<p>ጀብደኛ እንሁን ማለት አይደለም ያሉት እኝሁ ምሁር አስፈላጊ ሲሆን ትዕግስት ተገቢ ነው። ነገር ግን የእኛ አገር የፍርሃት ደረጃ ከዚህ አልፎ ወደ በሽታ ተለውጧል። በእኛ አገር የዴሞክራሲያዊ ሥርዓትን ለማስፈን በቅድሚያ ከፍርሃት መላቀቅን ይጠይቃል። በፍርሃት የተተበተበ ሕብረተሰብ ነፃ አይደለምና ነፃ መንግሥት መመስረት አይቻልም። ነፃ ካልሆነ ደግሞ መንግሥት ነፃ ቢሆን እንኳን እያንገራገረ ዴሞክራሲያዊ ስርዓት መፍጠር እንደማይቻል ዶ/ር ብርሃኑ አስምረውበታል።</p>

<p>ከዚህ ከፍርሃት ጋር የተቆራኘው ባሕሪያችን ሌላው ፍፁም ተስፋ መቁረጥ ተጠናውቶናል። በዚህም የራሳችንን መብት ለሌላ አሳልፈን እንድንሰጥ አስገድዶናል። ከሌሎች ድጋፍ ተላቀን በራሳችን መፍትሔ መፈለግ ስንችል ሌላ ሰብዓዊ ወይንም መለኮታዊው ኃይል እንዲፈታልን እንሻለን። ከደኸየንና ከተራብን ወይ ለእግዚአብሔር መፀለይ ነው። ካልሆነም የፈረንጅ ምፅዋት መጠበቅ ነው። ሰብዓዊ መብታችንን ማስከበርና ለመብታችን መከበር ከሚጮኹት አገር በቀል ድርጅቶችን ከማገዝ ይልቅ አሜሪካኖች ችግራችንን ችግራችንን እንዲፈቱልን መፈለጋችን በእጅጉ እየጎዳን ነው ሲሉ ነቀፋ ሰንዝረዋል። በአገራችን ለውጥ እንዲመጣ በአገር ውስጥ ያሉ የመለወጫ መሣሪያዎችን ከመጠቀም ይልቅ በስደት ያሉት እንዲለውጡልን እንፈልጋለን።</p>

<p>ይህ ደግሞ የሃብትም የእውቀትም ድህነታችን መግለጫ ነው የሚል አስተያየታቸውን ያሳረፉበት ዶ/ር ብርሃኑ በዚህ መልክ የሚመጣ ለውጥ ከተገዥነት አያድነንም። ወደፊት የእኛና የልጆቻችን እጣ በአብዛኛው እኛ ዜጎች በጋራ ሆነን የምንወስደው ርምጃ ነው። ይህንን ትልቁን ጋሬጣ አውጥተን ከጣልን አንድ ትልቅ ርምጃ እንደወሰድን ይቆጠራል ሲሉም መክረዋል። እነዚህን በንቃት ማጎልበትና በአብዛኛው እንደመራጭ ልንወጣ የሚገባንን ግዴታ ማሟላት ይጠበቅብናል። የራስንና የሕብረተሰብን ጥቅም ለይቶ ማወቅ ቀዳሚ ሲሆን ጥቅማችንን ማን እንደሚያሟላ ለይተን ማወቅ ይኖርብናል።</p>

<p>የፖለቲካ ሕይወታችንን ማን እንደሚያስተዳድረን ለይቶ መምረጥ ብቻ ሳይሆን በተለይ መንግሥት ትልቅና ኃያል በሆነበት አገር የሚያወጣቸው እያንዳንዱ ፖሊሲ ኑሮአችን መነካካቱ አይቀርም። የኢኮኖሚና ማሕበራዊ ሕይወታችን ይናጋል። በየመሥሪያ ቤቱ ገዥው መንግሥት የሚያስቀምጣቸው ሹሞች የሚያስከትሉብን የቢሮክራሲ ውጣ ውረድ ከፍተኛ መንገላታት ያደርስብናል። ሁሉንም የሕብረተሰቡን ክፍል የሚፈታተኑ ይሆናሉ። ከዚህ ችግር ለመዳን በመጪው ምርጫ ተቃራኒውን ስላለወደድነው ብቻ አንድ ሰው ብቃት እንደሌለው እያወቅን በግዴለሽነት መምረጡ መዘዙ ተመልሶ የሚመጣ ለኛው ነው ሲሉ አሳስበዋል። ዶ/ር ብርሃኑ ምርጫውን አስመልክቶ ከሕዝብ የፖለቲካ ተቃዋሚዎችና ከመንግሥት ምን እንደሚጠበቅ ሌሎች ሰፋ ያሉ አስተያየቶችን አቅርበዋል። በዕለቱ የነበሩ ተሳታፊዎች የተለያዩ አስተያየቶችና ጥያቄዎች አቅርበው ውይይት ተደርጎባቸዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ኅዳር 26 ቀን 1992</a></p>

</body>
</html>	
