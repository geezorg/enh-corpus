<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወላይታ ተወላጆች በአዲስ አበባ የተቃውሞ ሰልፍ ለማድረግ አመለከቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የወላይታ ተወላጆች በአዲስ አበባ የተቃውሞ ሰልፍ ለማድረግ አመለከቱ</h2>


<p>ሕገመንግሥታዊ ድንጋጌዎችን የጣሰ እርምጃ በክልሉ ባለሥልጣናት በመወሰዱ የወላይታ ሕዝብ መብቱን ለማስከበር አቤቱታውን ለማዕከላዊ መንግሥት አቅርቦ ምላሽ እየጠበቀ ባለበት በዚህ ወቅት ሰሞኑን ሕዝቡን ወደ አመፅ በመገፋፋት ለሰው ሕይወት መጥፋትና ንብረት መውደም ተጠያቂዎች የመንግሥት ባለሥልጣኖች ናቸው ሲሉ የወላይታ ሕዝብ ውክልና የሰጣቸው የአካባቢው ሽማግሌዎች በተለይ ከኢትዮ ታይም ጋዜጣ ዝግጅት ክፍል ጋር ባደረጉት ቃለ ምልልስ አስታወቁ።</p>

<p>የወላይታ ሕዝብ ከ1983 ዓ.ም ወዲህ ሕገ መንግሥቱ በሰጠው መብት ተጠቅሞ በራሱ ቋንቋ ልጆቹን ሲያስተምር እንደነበር የጠቀሱት ተወካዮች «ወጋጎዳ» በሚል ስያሜ በተዘጋጀ ቋንቋ ልጆቻችን እንዲማሩ መገደዳቸው ሕገመንግሥታዊ መብታችንን የተጋፉ ጥቂት ባለሥልጣኖች የፈፀሙት ሕገ ወጥ ተግባር ነው ብለውታል።</p>

<p>ከግንቦት 1991 ዓ.ም ጀምሮ የተጣለብን ግዴታ ይነሳ ዘንድ ለክልሉ መንግሥት ባለሥልጣናት አቤቱታ ያቀረብን ቢሆንም ምላሽ አልሰጠንም። ሆኖም እስከ አሁን ድረስ የመፍትሔ እርምጃ ሊወሰድ አልቻለም። ጭራሽ «ወጋጎዳ» ቋንቋን የተቃወሙ መምህራን የማሰሩ እርምጃ በስፋት ቀጠለ። ተማሪዎችና ሕዝቡ በአንድነት ባሰሙት ተቃውሞ ሁኔታው እስከሕይወት መጥፋት ደረጃ ደርሷል። ወደፊትም የአቀረብነው ጥያቄ መልስ እስካላገኘ ድረስ የወላይታ ሕዝብ ትግል ተጠናክሮ ይቀጥላል ሲሉ የአካባቢው ህዝብ ውክልና የሰጣቸው ሽማግሌዎች ገልጠዋል።</p>

<p>ችግሩ እየሰፋ ሄዶ ሌላ እልቂት እንዳያስከትል የማዕከላዊ መንግሥት ሕገ መንግሥታዊ መብታችንን ይከበርልን ዘንድ ሕዝብ ለትርምስ የዳረጉትን የክልሉ ባለሥልጣናት ላይ ሕጋዊ እርምጃ ሊወስድ ይገባዋል ያሉት እነዚሁ አዛውንቶች የወላይታ ሕዝብ የወከላቸው ባለሥልጣናት የሕዝቡን በደልና ችግር ከማሳደግ በቀር መፍትሔ ሰጪ መሆን ስላልቻሉ እንወክልሃለን ማለት እንደማይችሉም አስታውቋል።</p>

<p>ይህ በእንዲህ እንዳለ በአዲስ አበባና በአካባቢዋ ያሉ የወላይታ ተወላጆች ሰላማዊ ሰልፍ ለማድረግ ለክልል 14 የሰላማዊ ሰልፍ ፈቃድ ሰጪ ቢሮ ጥያቄ ማቅረባቸውን ሰሞኑን ለዝግጅት ክፍላችን ከደረሰን መረጃ ለመረዳት ተችሏል። የተቃውሞ ሰልፉ የትምህርት ሚኒስቴርና ለጠ/ሚ/ሩ ጽ/ቤት በወላይታ እየደረሰ ያለውን እልቂት አስመልክቶ መንግሥት አስፈላጊውን መፍትሔ ይሰጥ ዘንድ የሚያሳስብ እንደሆነ ተያይዞ የመጣው ዜና ገልጧል።</p>

<p>በዚሁ የተቃውሞ ሰልፍ ላይ ለመሳተፍ የሻሸመኔ፣ የናዝሬት፣ የሞጆና የመተሃራ ሕዝብ ተወካዮች አዲስ አበባ መግባታቸውን የጠቀሰው ይኸው ዘገባ በአፍ መፍቻ ቋንቋ የመማር መብትን የጣሰው የደቡብ ክልላዊ መንግሥትና የሰሜን ኦሞ ዞንን ተጠያቂ እንደሚያደርግ አትቷል።</p>

<p>ችግሩ በወላይታ ተጠናክሮ ይውጣ እንጂ ተመሳሳይ ቅሬታና ተቃውሞ ያላቸው ተጎራባች ወረዳቶች መኖራቸውንም ዜናው ጠቅሶ የማዕከላዊ መንግሥት ባለሥልጣናት ለችግሩ አስቸኳይ መፍትሔ ካልሰጠው ቀውሱ ከፍተኛ ጉዳት ሊያስከትል እንደሚችል ዜናው ጨምሮ አስታውቋል። ሆኖም የቀረበው የሰላማዊ ሰልፍ ጥያቄ ለሕትመት እስከገባንበት ሰዓት ድረስ ምላሹ አልታወቀም።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ኅዳር 5 ቀን 1992</a></p>

</body>
</html>	
