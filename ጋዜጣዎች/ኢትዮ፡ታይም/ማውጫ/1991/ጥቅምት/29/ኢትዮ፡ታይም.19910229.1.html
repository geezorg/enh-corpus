<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ታምራት ጠ/ሚ/ር መለስና ጄ/ል ፃድቃን እንዳስፈራሯቸው ለፍ/ቤት ተናገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ ታምራት ጠ/ሚ/ር መለስና ጄ/ል ፃድቃን እንዳስፈራሯቸው ለፍ/ቤት ተናገሩ</h2>


<p>የቀድሞው ም/ጠ/ሚኒስትርና መከላከያ ሚኒስትር ታምራት ላይኔ በሕዝብ ተወካዮች ም/ቤት ጥፋተኛ ነኝ ብለው እንዲያምኑ ጠቅላይ ሚኒስትር መለስ ዜናዊና ሌሎች ሁለት ባለሥልጣናት እንዳስገደዷቸው ይፋ አደረጉ።</p>

<p>አቶ ታምራት ባለፈው ረቡዕና ሐሙስ ለፌዴራሉ ጠ/ፍ/ቤት በቀረቡበት ወት እንደተናገሩት ጥቅምት 19/1989 ዓ/ም በም/ቤት ውስጥ ጥፋተኛ ነኝ ብለው እንዲያምኑና ም/ቤቱን እንዲለቁ ግፊት ያደረጉባቸው ጠ/ሚኒስትር መለስ ዜናዊና በወቅቱ የርሳችው የበታች የነበሩት ሜ/ጄ/ ፃድቃን ገ/ተንሳይ ናቸው።</p>

<p>በተመሰረተባቸው ከፍተኛ የምዝበራ ክስ ላለፉት ሁለት ያህል ዓመታት ከሌሎች ግብረ አበሮቻቸው ጋር ፍ/ቤት ሲመላለሱ የቆዩት አቶ ታምራት ላይኔ አቃቢ ሕግ ባቀረበባቸው ማስረጃ ላይ ተመርኩዘው ፍ/ቤቱ እንዲከላከሉ ከወሰነባቸው መቆየቱ ይታወሳል።</p>

<p>በዚህም መሠረት የመካለክያ ማስረጃቸውን ልፌዴራሉ ጠ/ፍ/ቤት ማቅረብ የጀመሩት ታምራት ላይኔ በወንጀሉ ተጠያቂ አይደለሁም፣ ጥፋትም አልፈፀምኩም ሲሉ ከመነሻው ከመናገራቸው ባሻገር እነ ጠ/ሚኒስትር መለስ ዜናዊ አስፈራርተው ወደ ም/ቤት እንዳመጧቸው መናገራቸው ብዙዎችን ግራ ያጋባ ወትሮውንም በፖለቲካ ጉዳይ አግልለው አሰሯቸው የሚለውን ጥርጣሬ ያጎላው ሆናል።</p>

<p>ጥቅምት 19/89 በም/ቤት ቀርበው ጥፋተኝነታቸውን ከአደባባይ ከመናገራቸ በፊት ጠ/ሚኒስትር መለስ ዜናዊ እና ሜ/ጄ ፃድቃን ገ/ተንሣይ ከሌላ ሶስተኛ ግለሰብ ጋር በመሆን ቤታቸው ድረስ በመሄድ ይህንን ማስጠንቀቂያ እንደሰጧቸው ለፍ/ቤቱ ይፋ አድርገዋል።</p>

<p>በዚሁ ረቡዕ ጥቅምት 25/91 ዓ/ም በተሰየመው ችሎት አቶ ታምራት ይህንን ከላይ የተቀመጠውን ቃል ለፍ/ቤቱ ከመግለፃቸው በተጨማሪ በጠ/ሚኒስትሩ ቢሮ የሕግ ክፍል ኃላፊ የሆኑትን አቶ መስፍን ለማን በመከላከያ ምስክርነት አቅርበዋል። እኚህ ከአቶ ታምራት የጠ/ሚኒስትርነት ዘመን አንስቶ እስካሁንም በጠ/ሚኒስትር ቢሮ የሕግ ክፍል ኃላፊ የሆኑት ግለሰብ ኢትኮ በተባለው ካምፓኒ እና በመንግሥት መካከል ተፈጥሮ የነበረው ውዝግብ በሰላማዊ መንገድ እንዲፈታ ጥረት ሲደረግ መቆየቱን ተናግረዋል።</p>

<p>የቀድሞው ም/ጠ/ሚኒስትር ታምራት ላይኔ ባለፈው ሚያዝያ እስር ቤት ውስጥ በጥበቃ ኃላፊዎች በጥፊ መመታቸውን ለችሎቱ ማሰማታቸው ይታወሳል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥቅምት 29 ቀን 1991</a></p>

</body>
</html>	
