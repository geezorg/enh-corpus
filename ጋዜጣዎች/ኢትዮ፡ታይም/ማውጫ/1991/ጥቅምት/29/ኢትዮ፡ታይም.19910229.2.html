<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓሪሱ ጉባዔ ቅርንጫፍ ጽ/ቤት አዲስ አበባ ተከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፓሪሱ ጉባዔ ቅርንጫፍ ጽ/ቤት አዲስ አበባ ተከፈተ</h1>


<p>በፓሪስ ከተማ ሕብረትና የትግል ሰነድ ጨብጦ ለሰላማዊ ትግል እራሱን ያዘጋጀው የተቃዋሚዎች ሕብረት በአዲስ አበባ ጽ/ቤት መመስረቱን የኅብረቱ አስተባባሪና የአማራጭ ኃይሎች ም/ቤት ሊቀመንበር ዶ/ር በየነ ጴጥሮስ ገለፁ።</p>

<p>ኅብረቱ ዘላቂ ሰላምና የተሟላ ዲሞክራሲያዊ ሥርዓት መፍጠር ገዢው ፓርቲ ኢህአዴግ ከተቃዋሚዎች ጋር አብሮ ለመሥራት ፈቃደኛ መሆን ያልቻለው የተጠናከረ ተቃውሞና ተጽዕኖ ማሳደር የሚችሉ የተቃውሞ የፖለቲካ ኃይሎች እንቅስቃሴ አለመኖሩ ነው። የተቃዋሚዎች በጋራ በኅብረት ከመቆም ይልቅ ተነጣጥለው የሚያደርጉት እንቅስቃሴ ለገዢው ፓርቲ ጉልበት መፍጠር መሆኑን አምነውበት ካለፉት የትግል ተሞክሮዎች በመነሳት አዲስ የትግል ሥልት ለመቀየስ መነሳታቸው በሃገሪቱ አዲስ የፖለቲካ ሕይወትን ለመፍጠር ላቅ ያለ ድርሻ ሊያበረክት እንደሚችል ዶ/ር በየነ ገልፀዋል።</p>

<p>አያይዘውም ኅብረቱ ከተመሠረተ ሁለት ወራት ያልሞሉት ቢሆንም በዚህ አነስተኛ ጊዜው ውስጥ የማይናቅ ተግባር ሲያከናውኑ ቆይተዋል። በተለይ በዓለም አቀፉ ዲፕሎማሲያዊ ጥረት ውስጥ ከፈረንሳይ፣ ከእንግሊዝ፣ ከኔዘርላንድና ኖርዌይ መንግሥታት ከፍተኛ ባለሥልጣናት ጋር በሃገሪቱ ተጨባጭ ሁኔታ ላይ ሰፋ ያለ ንግግርና ውይይት ማድረጉንና ታላቅ ተስፋ መጨበጡን ዶ/ር በየነ ገልፀዋል።</p>

<p>በተለይም ይላሉ የኅብረቱ አስተባባሪ እነዚህ ሃገሮች ለጋሽ ሃገሮች እንደመሆናቸው መጠን በሃገሪቱ ያለውን ተጨባጭ ሁኔታ ተረድተው ዘላቂ ሠላምና ዲሞክራሲያዊ ሥርዓት ለመመስረት በገዢው መንግሥት ላይ የራሳቸውን ተጽዕኖ ማሳደርና ለተሻለ ሥርዓት ግንባታ ግፊት ያደርጉ ዘንድ ከበቂ በላይ ግንዛቤ እንዳገኙ አስደምጠው በሃገር ቤት የኅብረቱ ቅርንጫፍ ጽ/ቤት እንደተመሠረተ ይፋ አድርገዋል።</p>

<p>በአውሮፓና በአሜሪካም የኅብረቱን ጽ/ቤት ለመክፈት የሚያስችሉ ሁኔታዎች እንደተመቻቹ ጠቁመዋል። በተጨማሪም የኅብረቱ ሰነዶች ለሚመለከታቸው ክፍሎች እና የህብረቱ ዓላማ ግር ላላቸውም ኃይሎች እንዲደርስ ተደርጓል። እንቅስቃሴው አርኪ ይሁን እንጂ የኅብረቱን ሰላማዊ ጥረት በተዘዋዋሪ መንገድ ከመግለጹ ውጪ በመንግሥት በኩል ምንም ዓይነት ምላሽ አልተሰጠም።</p>

<p>በሃገሪቱ ሰላማዊ ትግል ለማድረግ እስከተነሱ እንቀበላቸዋለን ከሚለው ተደጋጋሚ ምላሽ ሌላ ገዢው ፓርቲ ኢህአዴግ ለዚህ በጎና ሠላማዊ እንቅስቃሴ ወደ ኋላ የቀረ ነው። በአውሮፓም ሆነ በአሜሪካ ያሉ ኢትዮጵያውያን የኅብረቱን መቋቋም በእጅጉ ደግፈዋል። አንድም ዓይነት ችግር አልገጠመንም። ይልቁንም የኅብረቱ ጠንክሮ መራመድና ወደተፈለገው ግብ ለመድረስ የሃገሪቱን የፖለቲካ አቅጣጫ ለማስተካከል ካደረገው መሰናዶ ሌላ ተግባራዊነቱ በጉጉት የሚጠብቁ መሆናቸውን ለመረዳት ችለናል።</p>

<p>በመንግሥት በኩልም የህብረቱን ምሥረታ ለማደናቀፍ ከአሁን በፊት ይታይበት የነበረውን አደናቃፊነት አላሳየም። ይህ አዝማሚያ በጎ ሆኖ ቢታይም መንግሥት ከተቃዋሚ የፖለቲካ ድርጅቶች ጋር አብሮ ለመስራት የሚያስችለውን ግልፅ አቋም በይፋ ማሳወቅ ይጠበቅበታል ሲሉ ነው ዶ/ር በየነ ያሳሰቡት።</p>

<p>መጪውን የምርጫ ዘመን አስመልክቶ የኅብረቱ ተሳትፎ ምን እንደሆነ ሲያስረዱ በመጪው ምርጫ እንሳተፋለን ወይንም አንሳተፍም የሚል መልስ መስጠት አይቻልም። ከምርጫው በፊት አንዳንድ መሟላት ያለባቸ ቅድመ ሁኔታዎች በድርድር መፈታት አለባቸው ለዚህም ኅብረቱ የብሔራዊ ውይይት ሃገራዊ ጥሪ አስተላልፏል። በመንግሥት በኩል ግን እስካሁን ምንም ምላሽ አልተሰጠም።</p>

<p>አንድ የተቃዋሚ ፖለቲካ ድርጅቶች ሕብረት እንቅስቃሴ ሃገሪቱን ለሚያስተዳድረው መንግስት ጥያቄ ሲያቀርብ ተገቢ ምላሽ መሰጠት አለበት የሚሉት ዶ/ር በይነ ጴጥሮስ እኛ ሥልጣን ላይ በመሆናችን ወይም ባለመሆናችን በዜግነታችን በሃገሪቱ ችግሮች ውስጥ ተሳታፊ በመሆን የሚያስጨንቀንን የወገናችንን ስቃይ መፍትሔ ማስገኘት ሃገራዊ መብት እንዳለን ግን ማንም ሊክደው አይችልም።</p>

<p>ለዚህም ነው በሥልጣን ላይ ያለው መንግሥት ላቀረብነው ጥያቄ ምላሽ መስጠት እንዳለበት ደጋግመን ጥሪያችንን የምናቀርበው በማለት በሥልጣን ላይ ያለው መንግሥት ለዚህ ሠላማዊ ዲሞክራሲያዊ ጥሪ እራሱን ያዘጋጅ ዘንድ በሬዲዮ ቃለ-ምልልሳቸው ላይ አስታውቀዋል።</p>

<p>በመጨረሻም ዶ/ር በየነ በጠላትነት መተያየቱ ቆሞ አንዱ ሌላውን ለማጥፋት ከሚፈጀው ጊዜ ይልቅ ኅብረትና አንድነት ፈጥሮ ሃገራችንን ከገባንበት አጠቃላይ ቀውስ ማውጣት ያለንበት ተጨባጭ ጊዜ በሚገባ ያስረዳል ሲሉ ቃለ-ምልልሳቸውን በዚሁ ደምድመዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥቅምት 29 ቀን 1991</a></p>

</body>
</html>	
