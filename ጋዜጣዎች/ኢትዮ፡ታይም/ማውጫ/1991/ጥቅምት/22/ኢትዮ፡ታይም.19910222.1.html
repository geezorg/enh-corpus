<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>28 የፖለቲካ እስረኞችን ዝርዝር የያዘ ደብዳቤ ለጠ/ሚ/ር መለስ ተላከ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">28 የፖለቲካ እስረኞችን ዝርዝር የያዘ ደብዳቤ ለጠ/ሚ/ር መለስ ተላከ</h2>


<p>አምስት ነጥቦችን ያካተተ ጥያቄና ቁጥራቸው ከ28 በላ የሆኑ የፖለቲካ እስረኞች ናቸው ያላቸውን የስም ዝርዝር የያዘ ደብዳቤ ለጠ/ሚ/ር መለስ ዜናዊ እ.ኤ.አ ጥቅምት 18 ቀን 1998 መላኩን ተቀማጭነቱ በርሊን ከተማ የሆነ የኢትዮጵያ የፖለቲካ እስረኞች አንድነት ኮሚቴ (ኢፓእአኮ) ካሰራጨው ደብዳቤ ለማወቅ ተችሏል።</p>

<p>መስከረም 14 ቀን 1991 ዓ.ም አዲስ ዘመን ጋዜጣ ያሰፈረውን የአቶ መለስ ዜናዊን ንግግር ዋቢ ያደረገው የኮሚቴው መግለጫ በኢትዮጵያ ውስጥ የፖለቲካ እስረኞች የሉም ተብሎ በመንግሥት ከፍተኛ ባለሥልጣናት መገለፁን ተቃውሟል።</p>

<p>እንደ ኮሚቴው መግለጫ ከሆነ በኢትዮጵያ ውስጥ በርካታ የፖለቲካ እስረኞች እንዳሉ በቂ ማስረጃ እንደአለ ጠቅሶ እስካሁንም ያለ ፍ/ቤት ትዕዛዝ እስረኞቹ እየተጉላሉ መሆናቸውን አስፍሯል።</p>

<p>አንዳንዶቹ ይላል ኮሚቴው መግለጫ ከቤተሰቦቻቸው ለመገናኘት አልቻሉም የት እንዳሉም ዘመዶቻቸው አያውቁም። በዓለም አቀፍ የእስረኞች አያያዝ መሰረት ይህ አሠራር ሰብዓዊ መብትን የተጋፋ ኢዲሞክራሲያዊ ገፅታ ነው ሲል ኮሚቴው ተቃውሞውን በመግለጫው ላይ አስፍሯል።</p>

<p>ኮሚቴው ያለ ፍ/ቤት ውሳኔ ከፖለቲካ ድርጅት ጋር በተያያዘ ለእስር በቅተዋል ያላቸውን ስም ዝርዝርም ይፋ አድርጓል። ዝርዝራቸውን ሲገልፅ፦ ፀጋዬ ገ/መድህን፣ ስጦታው ሁሴን፣ በለጠ አምሀ፣ ተክላይ ገ/ሥላሴ፣ አበበ አይነኩሉ፣ ወንዱሲራክ ደስታ፣ ኢዮብ ታደሰ፣ አበራሽ በርታ፣ ለማኃይሉ፣ ተስፋዬ ከበደ፣አዛናው ደምሌ፣ ሐጐስ በዛብህ፣ ረታ ሞሲሳ፣ ሰውነት ሙሉዓለም፣ አሸናፊ መንግሥቱ ብርሃኑ እጅጉ፣ ጌታቸው እሸቱ፣ ተሾመ በየነ፣ ቡሽራ አልኑር፣ አብዱ ሙሐመድ ዓሊ፣ ኢማም ማህዲ፣ ሁሴን ቤንዴራስ፣ ጫካ ቱሉም፣ ተረፈ ደሜ፣ ሻምበል ነጋሽ አበበ፣ ጉዲና ኢንሳ፣ ተስፋዬ ኩምሳ፣ ኮ/ል ቃለክርስቶስ አባይ መሆናቸውን ገልጦ በተለይ ፍ/ቤት በነፃ ለቋቸው በፖሊስ ትዕዛዝ ወደ ወህኒ ወርደዋል ያላቸውን አቶ አበራ የማነ አብን በመጥቀስ አፈፃፀሙ ሕገ ወጥ ነው ሲል ተቃውሞውን አሥፍሯል።</p>

<p>አቶ ዳዊት ዮሐንስ በበኩላቸው ባለፈው ሳምንት ስለዚሁ ጉዳይ ከአንድ ዓለም አቀፍ የዜና አውታር ጋር ባደረጉት ቃለ ምልልስ አቶ አበራ የማነ አብ የቀረበባቸው ክስ ከአምስት በላይ እንደ ሆነ አስደምጠው ምናልባት ፍ/ቤት በአንድና በሁለት ክስ ነፃ ይበላቸው እንጂ በቀሪዎቹ ክሶች ፋይል ተከፍቶባቸው ክሳቸው በመሠማት ላይ ነው ሲሉ መግለጣቸው ይታወቃል።</p>

<p>የኮሚቴው መግለጫ አያይዞም በእስር ላይ ካሉት ውስጥ ፕሮፌሰር አሥራት ወ/የስን ጨምሮ አብዛኞቹ እስረኞች የዓለምአቀፉ የሰብዓዊ መብት ተሟጋች ድርጅት (አምነስቲ) የሕሊና እስረኞች ናቸው ሲል የጠ/ሚ/ር መለስ ዜናዊ መንግሥት ይፈታ ዘንድ መጠየቁን በዚሁ ደብዳቤ ላይ አስፍሯል።</p>

<p>በእስር ከሚንገላቱት የፖለቲካ እስረኞች ይላል የፖለቲካ እስረኞች አንድነት ኮሚቴ ባለፉት 7 ዓመት ውስጥ የኢትዮጵያ ነፃ ጋዜጠኞች በእስር ተሰቃይተዋል። ዛሬም ድረስ በእስር ላይ የሚገኙ ጋዜጠኞች አሉ፣ ለእስር ያበቃቸው በዲሞክራሲያዊ መብታቸው ተጠቅመው መንግሥትዎን በመተቸታቸው ነው። በተለይም የኤርትራን ሪፈረንደም ተቀብለው ድምፅ የሰጡ እንደማንኛውም የውጭ ሃገር ዜጋ በሕግና በሥርዓት መኖር አለባቸው ሲሉ መንግሥትዎን በመጠየቃቸው ነው በማለት ሰፋ ያለ ትንታኔ አቅርቦ ይህ ጉዳይ ለእርስዎም ሆነ ለመንግሥትዎ አዲስ አይደለም። ከአሉ በኋላ መንግሥትዎ ጋዜጠኞቹን ያለምንም ምክንያት መፍታት አለበት የፖለቲካ እስረኞችንም ከእስር ነፃ ማድረግና በሃገሪቱ ብሔራዊ ዕርቅ ማውረድ ይጠበቅበታል።</p>

<p>ሃገሪቷን ከመበታተን አደጋ ለማዳንና አንድነቷን የጠበቀች ትሆን ዘንድ ትልቁና ዋናው መፍትሔ ይኼው ብቻ ነው ሲል ለአቶ መለስ ዜናዊ በላከው ደብዳቤ ላይ አስፍሮ ኢ.ፓ.እ.ኮ መግለጫውን ደምድሟል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥቅምት 22 ቀን 1991</a></p>

</body>
</html>	
