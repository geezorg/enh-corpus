<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕብረት ኢንሹራንስ ወራሪው በንግዱ ኅብረተሰብ ላይ ተፅዕኖ አሳድሯል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሕብረት ኢንሹራንስ ወራሪው በንግዱ ኅብረተሰብ ላይ ተፅዕኖ አሳድሯል አለ</h1>


<p>ባለፈው ዓመት በሃገራችን የተከሰተው የአየር መዛባትና በኤርትራው ሻዕቢያ የተከሰተብን ወረራ በውጪና በኢትዮጵያ ባለሃብቶች ላይ ተፅዕኖ ያሳደረ መሆኑን የሕብረት ኢንሹራንስ የቦርድ ሊቀመንበር ጥቅምት 12 ቀን 1991 ዓ/ም የኩባንያውን 4 ዓመት ተፅዕኖ ምክንያት በማድረግ ባቀረቡት ሪፖርት ላይ ገልፀዋል።</p>

<p>በሂልተን ሆቴል በተካሄደው በዚሁ ጉባዔ ላይ የ1990 ዓ/ም የሥራ እንቅስቃሴ ለአክሲዮን ባለ ድርሻ አባላቶቹ በይፋ የቀረበው ዓመታዊ ሪፖርት በተለይ በአሰብ ወደብ በሻዕቢያ መንግሥት የታገተውን የንግዱ ህብረተሰብ ንብረት በባንኮችና በመድህን ሥራ ላይ ተፅዕኖ እንዳሳደረ ገልፆ በአንድ በኩል ደግሞ ወራሪው ኃይል ሉዓላዊነታችንን በመድፈሩ የኢትዮጵያ ህዝብ በአንድነት ቆሞ ቁጣውን ማሰማቱ የኢትዮጵያን አንድነት ሊያጠናክር የሚችል ነው።</p>

<p>ወራሪው ኃይል ውዝግቡን በሰላም ለመፍታት ዝግጁ መሆን ይኖርበታል። ችግሩ በሰላም ካልተፈታ የሚያስከትለው ጉዳት ቀላል አይደለም ያሉት የቦርዱ ሊ/መንበር አቶ ጌታቸው ካሳዬ ይህ ካልሆነ ወራሪውን በኃይል ገፍትሮ ማስወጣት ተገቢ ነው ብለውታል።</p>

<p>የቦርዱ ሊ/መንበር አያይዘውም በሰኔ ወር 1990 ዓ/ም የወጣው አዲስ የንግድ ህግ በገንዘብ በኢንሹራንስና በባንክ ላይ 5 ከመቶ እንዲሁም በሂሳብ ገቢዎች ላይ ደግሞ 10 ከመቶ ቀረጥ እንዲከፍል መደንገጉ ከሌሎች ሃገሮች አሰራር ጋር ልዩነት የፈጠረ ነው በሚል ጉዳዩን ለሚመረምረው የገንዘብ ሚኒስቴር አቤቱታ እንደቀረበለት ባሰሙት ሪፖርት ላይ ተመልክቷል።</p>

<p>በተጨማሪም የህብረት ኢንሹራንስ የባንክ ድጋፍ እንዳልነበረው ገልፀው በቅርቡ የሕብረት ባንክ ሲመሠረት የመድን ኩባንያ ከፍተኛ ተሳትፎ እንዳደረገው አስታውሰው የወደፊቱ የኩባንያው እንቅስቃሴ የባንክ ድጋፍ ስለሚኖረው ካለፈው ዓመት የተሻለ ውጤት እንደሚያስመዘግብ እምነታቸውን ገልፀዋል።</p>

<p>ይኸው ጉባዔ በኩባንያው መተዳደሪያ ህግ መሠረት ተጨማሪ አንድ የቦርድ አባል መርጧል። በኢትዮጵያ ንግድ ህግ አንቀጽ 4/8 እና 4/99 መሠረት እንዲሁም በኩባንያው ህግ አንቀጽ 3 እና 4 መሠረት የቦርዱ ኤዲቶሪያልም የመረመረውን ሪፖርት የጉባዔው ተካፋዮች እንዲያፀድቁ ተጠይቆ በሙሉ ድምፅ አፅድቆታል።</p>

<p>ከዓመታዊ ሪፖርት መሰማት በኋላ አጠር ያለ ውይይት የተደረገ ሲሆን በተለይም በሕብረት ኢንሹራንስ ዋና መሥሪያ ቤቱን ሕንፃ ለመገንባት የቀረበው የመሬት ጥያቄ በክልሉ መስተዳድር ቢሮክራሲያዊ ማነቆ ምክንያት እስካሁን እንዳልተሳካ በኩባንያው ባለሥልጣናት ተገልጿል።</p>

<p>ሆኖም ይላሉ ባለሥልጣኑ ተስፋችን አልተሟጠጠም። ምናልባትም በመጪው ዓመት ሕብረት ኢንሹራንስ ኩባንያ ለሃገሪቱ የመድን ሥራ ዕድገት እያበረከተ ካለው ሰፊ አስተዋፅኦ አንፃር የመሬት ጥያቄአችንእልባት ሊያገኝ ይችላል የሚል ተስፋ እንዳላቸው ለአክሲዮኑ ባለንብረቶች ገልፀዋል።</p>

<p>በመጨረሻም በ1990 ዓ/ም ብቻ ኩባንያው በመቀሌ አንድ ቅርንጫፍ ጽ/ቤት ከፍቷል። በአዲስ አበባ ደግሞ በቂርቆስና በበቅሎ ቤት አዳዲስ ተጨማሪ ቅርንጫፎች የከፈተ መሆኑ ሲታወቅ በጠቅላላው 8 ቅርንጫፎች መክፈቱን ከዓመታዊው የሥራ ሪፖርት ለማወቅ ተችሏል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥቅምት 15 ቀን 1991</a></p>

</body>
</html>	
