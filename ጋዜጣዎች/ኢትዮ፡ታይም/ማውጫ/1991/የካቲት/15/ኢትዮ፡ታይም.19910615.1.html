<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢመማ ድጋፍ ኮሚቴ በአውሮፓ ተመሰረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢመማ ድጋፍ ኮሚቴ በአውሮፓ ተመሰረተ</h1>


<p>በዶ/ታዬ ወ/ሰማያት የሚመራው አንጋፋው የኢትዮጵያ መምህራን ማኅበር ዋና ፅሕፈት ቤቱን ብራስልስ ያደረገው የአውሮፓ የኢመማ የድጋፍ ኮሚቴ መቋቋሙን ከሥፍራው የደረሰን ዜና ያስረዳ ሲሆን ማኅበሩ በዛሬው ዕለት 50ኛ ዓመት የወርቅ ኢዮቤልዮ በዓሉን በሁኔታዎች አስገዳጅነት በቅጥር ግቢ ውስጥ በአነስተኛ ዝግጅት እንደሚያከብር ጽ/ቤቱ ባወጣው መግለጫ አስታውቋል።</p>

<p>የማኅበሩ መግለጫ እንዳስረዳው ያለመታደል ሆኖ በዓላችንን እንደ አቀድነው በድምቀት በዕለቱ ልናከብር አልቻልንም። አንድ ቀን ይህን በዓል በላቀ ዝግጅት ከማድረግ የሚያግደን የለም ሲል ቁጭቱን ገልጧል። የወርቅ ኢዮቤልዮ በዓላችንን በድምቀት ለማክበር ያልቻልነው አሁን ባለው ሥርዓት የገንዘብ አቅማችን መነጠቁ ነው ሲል የሚያትተው መግለጫ በሃገሪቱ ላይ የተቃጣው የሻዕቢያ ወረራም መምህራንም ሆኑ መላው የኢትዮጵያ ሕዝብ ያሉበት ሁኔታም ባሰብነው መንገድ ለማክበር እንቅፋት ሆኗል ሲል ጠቅሷል።</p>

<p>ለበዓሉ የበኩላቸውን ድርሻ የሚያበረክቱ የማኅበሩ ደጋፊዎች በሥርዓቱ ፍላጐት ብቻ በእስር ላይ መገኘታቸውም እንደ አንድ ተጠቃሽ ምክንያት የጠቀሰው ይኼው የኢመማ መግለጫ መንግሥትም ሆነ ትምህርት ሚኒስትር ለመምህራን ለትምህርት በጐ አመለካከት ማጣታቸውም ለበዓሉ ዓለም አቀፍ፣ ሃገር አቀፍ ክብርና ማዕረጉን ለማንፀባረቅ ሁኔታዎች አለመቻቸታቸውም ነው ሲል መግለጫው ወቀሳ ሰንዝሯል።</p>

<p>በተጨማሪም የመምህራን ማኅበር 50ኛ ዓመት በዓል መከበር በሃገሪቱ የወደፊቱን የትምህርት እርምጃ አመልካች እንደሆነ ጠቅሷል። ጠቀሜታውም ለመምህራንና ለመላው የኢትዮጵያ ሕዝብ ነው ሲል አመልክቷል። መግለጫው የፊት የፊቱን ብቻ በማየት ግዙፉንና በሁላችንም ዘንድ ክብር ያለውን የዕውቀት ባለሙያ የልደት ቀን ለማሳነስ የሚደረገው አጥፊ እንቅስቃሴ መቆም አለበት ሲልም ይጠይቃል።</p>

<p>የነገን የህሊና ወቀሳ በዕለት ጥቅም ማስቀረት አይቻልም። በተራ መደለያም ተታኮ ክብሩንና ማንነቱን ለዘለቄታ የሚሸጥ መምህር አለመኖሩ ታውቆ ተሳስተው በመምህሩ ስም የሚያሳስቱ ሁሉ ዛሬውኑ ከህሊናቸው ጋር መምከር እንዳለባቸው የኢትዮጵያ መምህራን ማኅበር በዓሉን አስመልክቶ ባወጥኣው መግለጫ አስታውቋል።</p>

<p>ይህ በእንዲህ እንዳለ በአውሮፓ የተቋቋመው የኢትዮጵያ መምህራን ማኅበር ድጋፍ ሰጪ ኮሚቴ 7 አባላት ያሉት ሲሆን በማህበሩ ላይ እየደረሰ ያለውን መንግሥታዊ ጫና ለዓለም አቀፍ ሕብረተሰብ በማሳወቅ የታሰሩ እንዲፈቱም ማኅበሩ ከመንግሥታዊ ጣልቃ ገብነት ነፃ ሆኖ እንዲሰራ የሚያግዝ እንደሆነም የደረሰን ዜና አስረድቷል።</p>

<p>በተጨማሪም ሃገራችን ካለችበት ተጨባጭ ሁኔታ አንፃር የሙያ ማህበሩ በነፃ የማነቃነቅ መብቱን ለማስከበር የሚያደርገውን እንቅስቃሴ አንዳንድ የፖለቲካ ድርጅቶች የመምህሩን ችግር መጠቀሚያ እንዳያደርጉት ለመምህራን መብት መከበርና ለኢትዮጵያ ሕፃናት በዕውቀት መበልፀግ ኃላፊነት ያለባቸው ወገኖች ሁሉ ጥንቃቄ እንዲያደርጉ የድጋፍ ኮሚቴው ከዚያው በአውሮፓ ጽ/ቤቱ ማሳሰቡን ለመረዳት ተችሏል።</p>

<p>በተያያዘ ዜና ለእስር ከተዳረጉት 2 ዓመት ከ8 ወራት ያስቆጠሩት የአንጋፋው ኢመማ ፕሬዝዳንት ዶ/ር ታዬ ወ/ሰማያት ለመጨረሻ ጊዜ የካቲት 10 ቀን 1991 ዓ.ም ውሳኔ ለመስጠት ጥር 7 ቀን 1991 ዓ.ም የዋለው ችሎት የወሰነ ቢሆንም አንደኛው ተከሳሽ አቶ ከበደ ደስታ በሕመም ምክንያት መቅረብ ባለመቻላቸው ተከሳሾች ለመጋቢት 8 ቀን ተሟልተው እንዲቀርቡ ፍ/ቤቱ ቀጠሮ መስጠቱን የችሎቱን ሥነ ሥርዓት ከሥፍራው የተከታተለው ሪፖርተራችን ገልጧል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 15 ቀን 1991</a></p>

</body>
</html>	
