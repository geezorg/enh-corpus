<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዛሬ ሻዕቢያን የሚያወግዝ ከፍተኛ ሕዝባዊ ስብሰባ በጀርመን ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዛሬ ሻዕቢያን የሚያወግዝ ከፍተኛ ሕዝባዊ ስብሰባ በጀርመን ይካሄዳል</h2>


<p>በጀርመን ሃገር ፍራንክፈርት ከተማ የራይን ማይን ኮምዮኒቲና የኢትዮጵያ ተቃዋሚ የፖለቲካ ድርጅቶች ሕብረት ኢተፖድህ የጀርመን ቅርንጫፍ በጋራ ያዘጋጁት ሕዝባዊ ስብሰባ ዛሬ ይካሄዳል ሲል ጀርመን የሚገኘው ሪፖርተራችን ዮሐንስ አባይነይ ከሥፍራው ዘግቧል።</p>

<p>103ኛውን ዓመት የአድዋ ድል መታሰቢያ በዓልና የሃገራችንን የወቅቱን ተጨባጭ ሁኔታ በማስመልከት በዚሁ ስብሰባ ላይ ተገኝተው የኢተፖድህ አመራር አባላት አቶ አረጋዊ በርሔና ዶ/ር ነገደ ጐበዜ ገለፃ እንደሚያደርጉ ይጠበቃል ሲል ሪፖርተራችን ጨምሮ ገልጿል።</p>

<p>ከዜናው ጋር ተያይዞ ቀደም ብሎ የደረሰን መግለጫ እንዳስረዳውም ቀደም ሲል የስብሰባው አዘጋጅ ኮሚቴ ባወጣው መግለጫም ስብሰባው ፋሽስት የኢጣሊያ ሠራዊት በኢትዮጵያውያን ጀግኖች ልጆች ክንድ የውርደት ማቅ የተከናነበበትን 103ኛ ዓመት የአድዋ ድል በዓል ለመዘከርና በአሁኑስ ወቅት ወራሪው የሻዕቢያ መግንሥት የከፈተብንን የዕብሪት ጦርነት ለመመከት የኢትዮጵያን ሉዓላዊነትና ዳር ድንበር ለማስከበር እስከ ሕይወት መስዋዕትነት በመክፈል በግንባር ለሚዋደቀው የመከላከያ ሠራዊታችን ሁለንተናዊ ድጋፍ ለመስጠትና ከጐኑ ለመሰለፍ ቃል የሚገባበት ነው ሲል ዘገባው ጨምሮ ገልጿል።</p>

<p>የኮሚቴው መግለጫ አያይዞም ሻዕቢያ የከፈተብንን ወረራ ሕዝባችን አሁን ያለውን መንግሥት ችግሩ የራሳችሁ ነው። እናንተው ተወጡት ብሎ ዳር ቆሞ አልተመለከተም። ይልቁንም ሲወርድ ሲዋረድ የመጣው የሃገር ፍቅርና ሉዓላዊነትን ያለማስደፈር ስሜትና ወኔ ዳር ድንበሩንና ሉዓላዊነቱን ለማስከበር ከወራሪው ሻዕቢያ ጋር እየተፋለመ ይገኛል ታዲያ የዚህ ሕዝብ ውለታ ምን መሆን አለበት? የዲሞክራሲ ጥያቄውስ እንዴት መመለስ ይገባዋል? ሲል ጥያቄውን አቅርቧል። ለዚህም ምላሹ መንግሥት በአስቸኳይ በየእሥር ቤቱ ያለአግባብ ያሰራቸውን የፖለቲካና የሕሊና እሥረኞች የነፃው ፕሬስ አባላትን መፍታት እንዳለበትም አሳስቧል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 29 ቀን 1991</a></p>

</body>
</html>	
