<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዓለም አቀፉ ሕብረተሰብ መሆን ያለበትን ጫና ባለማድረጉ ለሚከተለው ጉዳት ተጠያቂ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ዓለም አቀፉ ሕብረተሰብ መሆን ያለበትን ጫና ባለማድረጉ ለሚከተለው ጉዳት ተጠያቂ ነው</h3>


<p>በኢትዮጵያና በኤርትራ መካከል ያለው ግጭት ወደ ጦርነት እንዳያመራ ዓለም አቀፉ ሕብረተሰብ ትኩረት ሰጥተው ማድረግ የሚችለውን ሁሉ አለማደረጉ ጦርነቱ ለሚያደርሰው ጉዳት ተጠያቂ ነው ሲሉ በኢትዮጵያ የኬሚስትሪ ምሁራን ሰብሳቢ አቶ ብርሃነ መዋ በተለይ ከኢትዮ ታይም ጋዜጣ ጋር ባደረጉት ቃለ ምልልስ ገልጠዋል።</p>

<p>የኢትዮጵያ ሕዝብና መንግሥት ግጭቱን በሠላም ለመፍታት ያሳዩት ትዕግሥት ኢትዮጵያ በዘመናት ታሪኳ ውስጥ አድርጋው እንደማታውቅ የጠቀሱት አቶ ብርሃነ ችግሩ በአስቸኳይ እንዲፈታ የኢትዮጵያ ሕዝብ በመንግሥት ላይ ተፅዕኖ እያደረገ ባለበት ወቅት ግጭቱ ከቁጥጥር ውጭ ሆኖ ጦርነቱ ሲቀሰቀስ ኢትዮጵያ ጦርነቱን እንድታቆም የሚደረገው ዓለም አቀፍ ውትወታ ተቀባይነት የለውም ሲሉ አጣጥለውታል።</p>

<p>ሁኔታው መታየት ያለበት ኢትዮጵያና ኢትዮጵያውያን ጦርነት ይፈልጋሉ ከሚል አቅጣጫ አይደለም መታየት ያለበት። እስከ አሁን የሠላም ዕድል ፤የተሰጠው የኤርትራ መንግሥት እምቢተኛ ሆኖ መገኘት ሃገርና ወገን ከጥቃት ለመከላከልና ሉዓላዊነትን ለማስከበር የሚደረግ ፍትሐዊ እርምጃ ሆኖ ነው ግንዛቤ ሊያገኝ የሚገባው ሲሉም ጨምረው ገልጠዋል።</p>

<p>የጦርነት መንስዔ በኤርትራ በኩል ባድመና ሽራሮ አይደለም። እንዲያውም ሌሎች እነዚህን መሰል አስር ቦታዎች የኤርትራን ሕዝብ ቢያጣም በኑሮው ላይ የሚጨምረው የሚቀንሰው ነገር የለም። ሁኔታው የኤርትራ መንግሥት ኢትዮጵያ አስመልክቶ በተሳሳተ ግምት የወሰደው ርምጃ ነው። ከኢትዮጵያ ማግኘት ከሚገባው በላይ ለማግኘት ካለው ፍላጐት የመነጨ ነው ካሉ በኋላ የኢትዮጵያ መንግሥትና ሕዝብ ሆድና ጀርባ ሆነዋል። በመንግሥት ላይ ብንነሳ ሕዝቡ ከጐኑ አይቆምም። ከዚህም በላይ የኢትዮጵያ የጦር ኃይል ተዳክሟል። የኃይል የበላይነት ስላለን ከሚል የተሳሳተ እምነት የተነኮሰው ግጭት እንጂ ጉዳዩ የድንበር ይገባኛል እንዳልሆነም አስደምጠዋል።</p>

<p>አያይዘውም የገንዘብ ለውጡ ሲደረግ በኢኮኖሚያቸው ላይ ያደርስ የነበረውን ጉዳት የኤርትራ ባለሥልጣናት ባለመገንዘብ የፈፀሙት ስህተት ችግሩ ሲፈጠር ፍትሃዊነት ባለው መልክ ተነጋግሮ መፍትሔ ሊገኝለት ሲቻል በራሳቸው ስሜት ብቻ በመገፋፋት በሠላም መፍታት ያልቻሉትን ፍላጐት በኃይል ለማሳካት የሚያሳዩት የመጨረሻው መንፈራገጥም እንደሆነ ገልጠው የእራሳቸው የኢኮኖሚ ፖሊሲ አላነቃንቅ ብሎ ጠልፎ እንዳይነቃነቁም አድርጓቸዋል ሲሉ አክለውበታል።</p>


<p>የኤርትራና የኢትዮጵያ ግጭት ከጦርነት ይልቅ በሠላም ሊፈታ ይችል እንደነበር ያስረዱት አቶ ብርሃነ ሆኖም እጅግ በጣም የረቀቀ የዲፕሎማሲ ጥረት የሚጠይቅ በመሆኑ ይንንን የሚያሟላ አካል የተዘጋጀ ባለመኖሩ ከሠላሙ ጥረት መምከን በኋላ የኢትዮጵያ ሕዝብና መንግሥት ሉዓላዊነታቸውን ለማስከበር ተገደው የሚገቡበት ጦርነት እንደሆነ አስረድተዋል።</p>

<p>ጦርነቱ ለኢትዮጵያውያን ታላቅ ትምህርት ሰጥቶናል ያሉት አቶ ብርሃኑ መዋ የኢትዮጵያውያን የኃይላችን መሠረት ምንም ሳይሆን አንድነታችን መሆኑን አስገንዝቦናል። ከዚህ ጦርነት ሌሎች እንገነጠላለን የሚሉ ኃይሎች ትምህርት ሊያገኙበት እንደሚገባ አክለው ገልጠዋል።</p>

<p>በኢኮኖሚም ሆነ በፀባይ የተሻሉ ናቸው ተብለው የተገነጠሉ ሰዎችን ችግር ባሉበት አላነቃንቅ ብሏቸው ስናይ አንድ ሕዝብ ይገንጠል ብሎ መነሳት ብዙ ነገር ማለት እንደሆነ ያስገነዝባል በማለት አቶ ብርሃኑ መዋ የአሁኑ ወቅታዊ ሁኔታ ለሠላም ወገኖች ታላቅ ግንዛቤ እንዲያስገኝ እምነታቸውን ገልጠውልናል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 8 ቀን 1991</a></p>

</body>
</html>	
