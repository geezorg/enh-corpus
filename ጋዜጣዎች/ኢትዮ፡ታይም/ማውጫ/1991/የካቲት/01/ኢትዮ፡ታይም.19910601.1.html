<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፈረንሣይ ዓለም አቀፉን የቀይ ባህር መስመር ተቆጣጠረች በጅቡቲ ላይ ለሚሰነዘረው ጥቃት እበቀላለሁም አለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ፈረንሣይ ዓለም አቀፉን የቀይ ባህር መስመር ተቆጣጠረች በጅቡቲ ላይ ለሚሰነዘረው ጥቃት እበቀላለሁም አለች</h3>


<p>በፈረንሳይ የውጭ ጉዳይ ሚኒስትር አማካሪ በሆኑት ጆርጅ ሴሪ የተመራው ወታደራዊና ሲቪል ባለሥልጣናት ያሉበት የልዑካን ቡድን የሻዕቢያ መንግሥት በጅቡቲ ላይ አንዳችም ወታደራዊ ርምጃ የሚወስድ ከሆነ የፈረንሳይ መንግሥት የአፀፋዊ ወታደራዊ ምላሽ እንደሚያደርግ ለኢትዮጵያና ለአስመራ ባለሥልጣናት በላከው ደብዳቤ ማስጠንቀቁን ኢንዲያን ኦሽን የተሰኘው ጋዜጣ ዘግቧል።</p>

<p>የኤርትራና የኢትዮጵያ የድንበር ግጭት ወደ አጠቃላይ ጦርነት እያመራ መሆኑ ያሳሰበው የፈረንሳይ መንግሥት ሻዕቢያ የጅቡቲ መንግሥት ከኢትዮጵያ ጐን ቆሟል በሚል የበቀል ርምጃ ለመውሰድ መዘጋጀቱ እንዳስቆጣው ገልጦ የሻዕቢያን መንግሥት አስጠንቅቋል። ይኼውም ማስጠንቀቂያም ለኢትዮጵያ መንግሥት እንደደረሰ ጋዜጣው ጨምሮ አስታውቋል።</p>

<p>የፈረንሳይ የልዑካን ቡድን ወደ አሥመራና አዲስ አበባ ያመሩት ሁለት ተልዕኮ ይዘው እንደነበር የዘገበው ኢንዲያን ኦሽን አንደኛው ተልዕኮ ሁለቱም አገሮች የአአድን የማስማሚያ ሃሳብ እንዲቀበሉ ማድረግ ሲሆን ሁለተኛው ተልዕኮ ደግሞ ሁለቱ ሃገሮች በሚያደርጉት ጦርነት ሳቢያ ጅቡቲ በአንዳቸውም የጦር ኃይል ጉዳት እንዳይደርስባት ለማስጠንቀቅ መሆኑን ጋዜጣው በዘገባው አስፍሯል።</p>

<p>ይህ ሳይሆን ቀርቶ ይላል ኢንዲያን ኦሽን በጅቡቲ ላይ ከየተኛውም ወገን ለሚደርስበት ጉዳት የፈረንሳይ መንግሥት የመልሶ ማጥቃት ርምጃ ለመውሰድ የሚያስችሉ አካባቢዎች አስቀድሞ የተጠኑ መሆናቸውን ልዑካኖቹ ማስታወቃቸውን ገልጧል።</p>

<p>የፈረንሳዩ ወታደራዊ ጄኔራል እንደተናገሩት ከሆነ የሻዕቢያ ሠራዊት በጅቡቲ ድንበር አካባቢ የኢትዮጵያን ለማጥቃት የአካባቢው መልክአ ምድራዊ አቀማመጥ ሊያስቸግሩት ይችላሉ። ምናልባት የኢትዮጵያን የየብስና መገናኛ መስመሮችን በመቁረጥ ኢትዮጵያ በጅቡቲ ወደብ በምታስገባቸው ንብረቶች ላይ አደጋ የማድረስና የባቡር መሥመሮችን የማፈራረስ እቅድ እንዳለው ገልጠው ፈረንሳይ ይህን መሰሉን እንቅስቃሴ በንቃት እንደምትከታተለው መግለጣቸውን ከጋዜጣው ዘገባ ለመረዳት ተችሏል።</p>

<p>የፈረንሳይ መንግስት በአካባቢው 8000 ያህል ሲቪልና የጦር ኃይል የሆኑ ዜጐች እንዳሉት ዘገባው ጠቅሶ ለአካባቢው ሰላም መጠበቅ ሲባል ከፍተኛ ኃይሏን ለማስፈራሪያነት እንዳሰፈረችም ገልጧል። በተጨማሪም ከፍተኛ የሆኑ የጦር መርከቦችን በቀይ ባህር በኩል አስገብታ ጠረፋማ አካባቢዎችና በዓለም አቀፉ የውሃ መስመር ላይ ተከታታይ ወታደራዊ ቅኝት እያደረገች መሆኗንም ጋዜጣው ጨምሮ ገልጧል።</p>

<p>ይኼው የፈረንሳይ ከፍተኛ ልዑክ የኢትዮጵይና የኤርትራ ባለሥልጣናት በጅቡቲ ጉዳይ ካነጋገረ በኋላ ሁለቱም መንግሥታት ጅቡቲን ላለመንካት ቃል ተገብቶላቸው ወደ ፓሪስ ተመልሰዋል ሲል ዜናው አስረድቷል።</p>

<p>ሆኖም የፈረንሳይ ልዑክ የተገባለት ቃል በተግባር መታየት እንደሚገባው አስጠንቅቆ በተሰጠው ተስፋ ጥርጣሬ እንዳደረበት ጋዜጣው ሳይጠቅስ አላለፈም።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 1 ቀን 1991</a></p>

</body>
</html>	
