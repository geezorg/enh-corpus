<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ተቃዋሚዎች ለመላው የኤርትራ ሕዝብ ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ተቃዋሚዎች ለመላው የኤርትራ ሕዝብ ጥሪ አቀረቡ</h1>


<p>የኤርትራ ሕዝብ ጥቅምና መፃዒ ዕድል ቅንጣት ታህል በማይቆረቁራቸው ጥቂት ትምክተኝኦች እጅ መውደቁን የሻዕቢያ መንግሥት ተቃዋሚዎች ህብረት ማስታወቃቸውን የአውስትራሊያ የተሰራጨውን ዜና ጠቅሶ አንድ መንግሥታዊ የዜና ምንጭ ዘግቧል።</p>

<p>እንደዘገባው የሻዕቢያ ደንታ ቢስ አመራር ኢትዮጵያን ተንኩሶ የፈጠረው ጦርነት በሰላም እንዲፈታ የሠላም ሀሳቡን መቀበል አልቻለም ያለው የተቃዋሚዎች ህብረት መግለጫ ከሠላም ይልቅ ወደ እልቂት እንዲያመራ የኤርትራ ህዝብ ለጦርነት የሚዳርጉት የሻዕቢያ ቁንጮ ሆነው የኤርትራ ሕዝብ ላይ የተጫኑበት ግለሰቦች ናቸው ሲል ኮንኗል።</p>

<p>በተጨማሪም በሀገሪቱ ያሉትን የተለያዩ የፖለቲካ ድርጅቶችን በኃይል አስወግዶ በአምባገነንነት ህዝቡን አፍኖ እየገዛ ነው። በኤርትራ ፍትህና ዲሞክራሲ የሚሰፍንበትን ሁኔታ መክሯል። የኤርትራ ብሔራዊ ኃይሎች ህብረት የቀየሰውን የጋራ ትግል ፕሮግራም አስታውሶ በኤርትራ የብዙሃን ፓርቲ ሥርዓት አስፈላጊነትና በኤርትራ መልካም ጉርብትና መርሆ የተከተለ ዲሞክራሲያዊ መንግሥት ለመፍጠር በጋራና ትግሉ ተጠናክሮ እንደሚቀጥል አስታውቋል።</p>

<p>የሻዕቢያ መንግሥት በህዝብ ውስጥ የተንሰራፉትን ችግሮች ለመሸፈን በየጊዜው በጎረቤት ሀገሮች ላይ የሚፈፅመውን ጠብ አጫሪነት ተከታታይ መሆኑን ያስረዳው የህብረቱ መግለጫ በሀገሪቱ ውስጥ ካሉት አንገብጋቢ የሕዝብ ችግሮች ተጨማሪ የኤርትራ ሕዝብ አላስፈላጊ ወደሆነ ጦርነት እየገባ ነው ሲል የሻዕቢያን መንግስት አውግዞ የሁለቱ እህትማማች ሀገሮች ጦርነት ይቆም ዘንድ የንፁሀን ሰዎች ደም በከንቱ መፍሰስ እንዲወገድ በአምባገነኑ የኢሳያስ መንግሥት ላይ ዓለም አቀፉ ህብረተሰብ ጫና እንዲያደርግ መማፀኑን የህብረቱ መግለጫ ከጠቀሰው ዘገባ ለመረዳት ተችሏል።</p>

<p>የተቃዋሚ ህብረቱ የሻዕቢያ ጅንታ የኤርትራ ሕዝብ ላይ እየፎለለ መሆኑ ጠቅሶ ይህን ጁንታ ገርስሶ የኤርትራ ሕዝብ ጥቅምና ፍላጎት የሚያሟላ ዲሞክራሲያዊ መንግሥት መመስረት አማራጭ የሌለው ግዴታ መሆኑን አስታውቋል።</p>

<p>ከ10 በላይ ተቃዋሚዎች ያቋቋሙት ህብረት ካርቱም ላይ ከተመሠረተ ወዲህ በአውስትራሊያ የህብረቱ ድጋፍ ድርጅት ሲቋቋም የመጀመሪያው እንደሆነ የህብረቱ መግለጫ ጠቅሶ የህብረቱ እንቅስቃሴ በይበልጥ ተጠናክሮ ለውጤት እንደሚያበቃ ተስፋውን ገልጧል።</p>

<p>በተያያዘ ዜና የሻዕቢያ ተቃዋሚዎች ከምዕራቡ ዓለም መንግሥታት ጋር ለመጀመሪያ ጊዜ ግንኙነት መፍጠራቸውን በዚሁ ሰሞን የተቃውሞ ህብረቱ መሪ ከእንግሊዝ መንግሥት ባለሥልጣናት ጋር በግንባር መገናኘታቸውን ከተቃዋሚ ህብረቱ የተሰራጨው ዜና ያስረዳል።</p>

<p>የሻዕቢያ መንግሥት ተቃዋሚዎች የእስልምና አክራሪነትን የሚከተሉ ናቸው በማለት የተሳሳተ ፕሮፕጋንዳ ነዝቶ የምዕራቡ ዓለም ለሻዕቢያ ተቃዋሚዎች በራቸውን እንዲዘጉ ማድረጉን የህብረቱ ሊቀመንበር ገልጠው የአሁኑ የምዕራቡ ዓለም ግንኙነት አምባገነኑን የኢሳያስ መንግሥት ገርስሶ ለመጣል ከፍተኛ ፖለቲካዊ ጠቀሜታ እንደሚኖረው ጨምረው ገልጠዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሰኔ 28 ቀን 1991</a></p>

</body>
</html>	
