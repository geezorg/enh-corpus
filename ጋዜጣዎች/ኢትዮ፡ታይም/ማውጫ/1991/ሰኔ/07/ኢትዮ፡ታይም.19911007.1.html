<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ተቃዋሚዎች ሕብረት ሀገራችንን ለማዳን ኢሕአዴግ መድረክ ይስጠን አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ተቃዋሚዎች ሕብረት ሀገራችንን ለማዳን ኢሕአዴግ መድረክ ይስጠን አለ</h2>


<p>ከዕብሪተኛው ሻዕቢያ የተሰነዘረብንን ጥቃት እየተከላከልን የመላው የኢትዮጵያ ሕዝብ ጥያቄ ለዘለቄታው ትክክለኛ ምላሽ ሊያስገኝ የሚችል ሁኔታ መፍጠርና ማዳበር አለብን ሲል የኢህአዴግ መንግሥት ተቃዋሚ የፖለቲካ ድርጅቶች ህብረት ሰሞኑን ባሰራጨው መግለጫ አስታውቋል። የሻዕቢያ አገዛዝ የሰነዘረው ጥቃትና ልዕልና የተዳፈረ ነው ሠላምና ህልውናችንን አናግቷል። የጦርነቱ ሂደት ያዝ ለቀቅ ሆኖ ቢታይም ተጠናክሮ በመቀጠል ላይ ይገኛል። በሰውና በንብረት ላይ ያስከተለው ጥፋት የመረረና የከፋ ሆኗል ሲል ይህ የሻዕቢያ ጥቃት ግን ድንገት የመጣ ዱብ ዕዳ አይደለም፤ በኢህአዴግ የሚመራው መንግሥት የፈጠረው ፖለቲካዊ፣ ኢኮኖሚያዊና ማህበራዊ ችግሮች ውስጥ አቆጥቁጦ ለዛሬው ወረራ ያበቃ መሆኑን ይገልጣል።</p>

<p>«ኤርትራን ከማስገንጠልና ሻዕቢያን ከማስታጠቅ አንስቶ ኢህአዴግ የተከተላቸው የተሳሳተ ፖሊሲዎች ውጤት ነው» ሲል ከሶ ይህ ሁሉ ሆኖ መላው የኢትዮጵያ ሕዝብና ተቃዋሚ የፖለቲካ ድርጅቶች ሲቪክ ማህበራት ታሪካዊ ኃላፊነታቸውን ተገንዝበው የሻዕቢያን ወረራ አውግዘዋል። ወረራውን ለማምከን ዝግጁነታቸውን አስታውቀዋል የሚለው የሕብረቱ መግለጫ የኢህአዴግ መንግሥት ግን ተባባሪ የሚሆን ብቃት አላሳየም። የፖለቲካ መድረኩን አጥብቦ ብቸኛ ተዋናይ ከመሆኑም በላይ የተለየ አማራጭ የሚያቀርቡትን ሁሉ በጠላትነት እንደፈረጀና ተሳትፏቸውንም እንዳገደ ነው ሲል ገልጿል።</p>

<p>በሃገራችን ላይ የሚሰነዘረው የወራሪዎችና የተስፋፊዎችን ጥቃት ለማምከን የምንችለው ባልተከፋፈለ ልብና መንፈስ እንደ አንድ ሰው በአንድነት ስንቆም ነው በማለት መግለጫው አስታውሶ ይህ እውን ሊሆን የሚችለው ገዢው ፓርቲ የዘጋውን የፖለቲካ በር ሲከፍትና ያጠበበውን መድረክ ሲያሰፋ እንደሆነ ገልፆ የአገራችንን የወደፊት ዕጣ ፈንታ የተሻለ ለማድረግ ኢህአዴግ ይህን አቋሙን ማስወገድ እንዳለበት አሳስቧል።</p>

<p>ብሔራዊ ክብራችንን የሚያስጠብቅ ጥንካረ ሊኖረን የሚችለው ገዢው ፓርቲ የሕሊና እስረኞችን ሲፈታና በሃገሪቱ ጉዳይ እንዳይሳተፉ ያገዳቸውን የፖለቲካ ፓርቲዎች ሲያሳትፍ እንደሆነ የገለጠው የተቃዋሚዎች ህብረት እስካሁን በአገሪቱ የደረሰው ጉዳትና በሕዝቧ ላይ የተፈፀመው የወራሪዎች በደል ለኢህአዴግ ትምህርት ሊሆነው ይገባል በማለት አስታውቋል። መግለጫው አያይዞም አንዳንድ መንግሥታትና ዓለም አቀፍ ተቋማት በጦርነቱ ላይ የያዙት አቋም የተሳሳተ ሆኖ ይታያል። ይህም የሻዕቢያን አገዛዝ ከወራሪነቱና ከጥፋቱ እንዲታረም የሚያግዝ አይደለም ሲል አትቶ ዓለም አቀፍ ተቋማትና መንግሥታት ከተሳሳተ ግንዛቤ ተነስተው የወሰዷቸው አቋሞች ሚዛናዊነት የጎደላቸውና የአገራችንን ጥቅም የሚፃረሩ ሆነው አግኝተናቸዋል በማለት ኮንኗቸዋል። በተጨማሪም የሻዕቢያ ወራሪ ኃይል የሠላም ግቦቹን ተቀብያለሁ ሲል ከማሳሳቱ በቀር ከቃል ያለፈ ተግባራዊ እርምጃ ሲወስድ አልታየም። የዓለም አቀፍ ሕግንና ወሰንን አክብሮ እስኪቀበል መዘናጋት አያስፈልግም ሲል ያስጠነቀቀው የህብረቱ መግለጫ ዓለም አቀፉን ስምምነት ያልተቀበለው የሻዕቢያ አገዛዝ ለወደመው ንብረት በህዝብ መካከል ለተፈጠረው መቃቃርና ምሬት ከፍተኛ አስተዋፅኦ ያደረገ መሆኑን ጠቅሶ በጭራሽ የማይዘነጋ የግፍ ተግባር ነው ሲል አውግዟል። በተጨማሪም የሻዕቢያ አገዛዝ አደናቃፊ ምክንያቶችን መደርደሩን አቁሞ የሠላም ሃሳቡን ተግባራዊ እንዲያደርግ በማለት ጠይቆ የሰላሙን ሃሳብ ለማደናቀፍ የሚጠቀምበትን አሳሳች ስልት እንቃወማለን ብሏል። ወራሪውን ኃይል መክቶ የአገራችንን ዳር ድንበር ለማስከበር ላይ ላለው የኢትዮጵያ ሠራዊት ታላቅ አክብሮትና አድናቆት አለን። ሲል ድጋፉን የገለጠው ይኸው የተቃዋሚዎች ህብረት መግለጫ የኢትዮጵያ ሕዝብ ኃይሉን እውቀቱንና ጥረቱን አቀናጅቶ ሲነሳ ከድል የሚያግደው የለም ይህ ተግባራዊ ውጤት ይገኝ ዘንድ በመንፈስ የታሰሩ፣ የተሰደዱ፣ የተገደሉ ልጆቹ የታገዱ ድርጅቶቹ ተገቢውን ድርሻቸውን ያበረክቱ ዘንድ ገዢ ፓርቲ ኢህአዴግ የዘጋውን የሠላምና የእርቅ በር ይከፍት ዘንድ መግለጫው በአፅንዖት ጠይቋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሰኔ 7 ቀን 1991</a></p>

</body>
</html>	
