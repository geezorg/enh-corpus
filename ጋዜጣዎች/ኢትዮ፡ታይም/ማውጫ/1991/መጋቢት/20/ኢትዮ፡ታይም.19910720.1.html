<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ 3 የፖሊት ቢሮ አባላቱን ወደ ወታደራዊ ሰፈር አስገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ 3 የፖሊት ቢሮ አባላቱን ወደ ወታደራዊ ሰፈር አስገባ</h1>


<p>የሻዕቢያን የግፍ ወረራ በመደገፍ በደቡብና በምሥራቅ ኢትዮጵያ አካባቢ የሻዕቢያ መልዕክተኛ በመሆን የትጥቅ ትግል እያደረገ መሆኑ የሚነገርለት የኦሮሞ ነፃ አውጪ ግንባር (ኦነግ) በኢትዮጵያና ኬንያ አዋሳኝ ድንበር አካባቢ ለሚገኘው ወታደራዊ ዕዝ ሦስት የፖሊት ቢሮ አባላ የሆኑ አዲስ አመራር መመደቡን ቢቢሲ ቻናል አፍሪካ መጋቢት 16 ቀን 1991 ምሽት ላይ ባስተላለፈው ዘገባ ገልጧል።</p>

<p>እንደዘገባው ከሆነ የደቡብ ኬንያ አዋሳኝ በሆኑት ቦረና ጉሙዝ ሳኮራንና አንጌሳ በተባሉ የኢትዮጵያ ድንበር አካባቢዎች ላይ ጥቃት ሰንዝሮ 50 የመንግሥት ወታደሮችን መግደሉን አምስት ወታደሮችን መማረኩን ኦነግ እንዳስታወቀ ከሬዲዮው ዘገባ ተደምጧል።</p>

<p>ሆኖም ይላል ቻናል አፍሪካ ዘጋቢ በኢትዮጵያ መንግሥት በተጠቀሱት አካባቢዎች አንዳችም ወታደራዊ ግጭት አልተደረገም ሲል ማስተባበሉን አስታውቋል። በዚሁ የኬንያ ድንበር አቅራቢያ ኦነግ ተደጋጋሚ ወታደራዊ ግጭት ያደረገ ቢሆንም በአካባቢው የሚንቀሳቀሰው የኢትዮጵያ ሠራዊት ከፍተኛ ጉዳት እንዳደረሰበትና ወታደራዊ ቤዙንም እንደደመሰሰ ከወር በፊት መዘገቡ ይታወሳል።</p>

<p>ባለፈው ሳምንት የኬንያን ግዛት ጥሶ በመግባት ሰላማዊ የኬንያ ነዋሪዎች ላይ ጥቃት ሰንዝሮ በአካባቢ የነበሩ የኬንያ ሰልጣኝ ወታደሮች በወሰዱት ወታደራዊ ርምጃ ሁለት ተዋጊዎች አጥቶ አንድ ቆስሎብት ከሥፍራው መባረሩም ይታወሳል።</p>

<p>በተከታታይ በአደረገው ወታደራዊ ግጭት ከፍተኛ ጉዳት የደረሰበት ኦነግ በአካባቢው የሚንቀሳቀሱ ወታደራዊ መሪዎችን ሳያጣ እንዳልቀረ የሚያስረዳው ይኼው ዜና የድርጅቱ የፖሊት ቢሮ አባል የሆኑትን ዱጋሳ አባቦኰ፣ አባብያ ሮባና ዳውድ ኢብሳ የተባሉ አዳዲስ ወታደራዊ መሪዎች መሾሙን አስታውቋል።</p>

<p>የሻዕቢያ መንግሥት በኢትዮጵያ ላይ የከፈተው ወረራ በዘመቻ ፀሐይ ግባት ከፍተኛ ጉዳት ከደረሰበት ወዲህ በምሥራቅ ኢትዮጵያ ክልል የዓላማ ሸሪኮቹ ከሆኑት አልኢትሐድ ኦነግና ከኦብነግ ጋር ያለውን ግንኙነት ከፍተኛ ትኩረት እንደሰጠ አካባቢውን አስመልክቶ የሚከታተለው ሪፖርተራችን በዕለታዊ ሪፖርቱ ላይ አስፍሯል።</p>

<p>ኦነግ ካለፉት ሁለት ወራት ወዲህ የሚያደርገው ተከታታይ ግጭት ከሊቢያና በሻዕቢያ በኩል በተላከለት የጦር መሣርያ ነፍስ የዘራ አስመስሎታል የሚል ትንታኔ አርፎበታል።</p>

<p>ሆኖም ኦነግ እስከ አሁን በኬንያ ድንበር አካባቢ አልፎ አልፎ ከሚፈጥረው ግጭት ውጪ አንዳችም ውጤት እንዳላገኘ መታወቁ ግምባሩ በዚያ አካባቢ ነፃ ወታደራዊ እንቅስቃሴ ለማድረግ ብርቱ ሥጋት እንዳለው ያሳያል የሻዕብያ እስትንፋስ እየተቆራረጠ በሚሰማበት በዚህ ወቅት የኦነግ የግንጠላ ዓላማ አራማጆች የኢትዮጵያ ኃይል ለማሳሳት እንቅስቃሴ እንደሚጀምሩ አስቀድሞ መታወቁም የኦነግ ግጭት ፈጣሪነት ያን ያህል እንግዳ አይሆንም የሚል አስተያየት ተደምጧል።</p>

<p>ሆነም ቀረም መላው የኢትዮጵያ ሕዝብ የኦነግን ከሀዲነት የግፈኛና የዕብሪተኛው ሻዕቢያ ሸሪክ ሆኖ መገኘቱ ጠላትነቱን አረጋግጧል ሲሉ ሌሎች ደግሞ ኦነግ ሌላው መጥፋት ያለበት የመላው ኢትዮጵያ ሕዝብ ጠንቅ ነው የሚሉ አሉ።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መጋቢት 20 ቀን 1991</a></p>

</body>
</html>	
