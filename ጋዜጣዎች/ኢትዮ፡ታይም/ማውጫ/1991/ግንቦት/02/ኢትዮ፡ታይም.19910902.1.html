<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀይ መስቀል የሻዕቢያ ምርኮኞችን ጐበኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቀይ መስቀል የሻዕቢያ ምርኮኞችን ጐበኘ</h1>


<p>የዓለም ቀይ መሥቀል ማኅበር በውጊያ የተማረኩ የሻዕቢያ የጦር ምርኮኞች ከሚያዝያ 8 ቀን እስከ 10 ተዘዋውሮ መጎብኘቱን ሚያዝያ 27 ቀን 1991 ዓ.ም ባሰራጨው መግለጫ ያስታወቀ ሲሆን በተመሳሳይ በሻዕቢያ ቁጥጥር ሥር ያሉት የኢትዮጵያ ወታደሮች በሶስተኛው የጄኔቭ ስምምነት መሠረት አያያዛቸው ተሟልቶ መገኘቱን ለማረጋገጥ ጥረት እየተደረገ መሆኑን አስታውቋል።</p>

<p>ዓለም አቀፍ ቀይ መስቀል ማህበር ለሁለት ቀናት ያህል የሻዕቢያ ምርኮኛ ወታደሮችን መጎብኘቱን ጠቅሶ እያንዳንዳቸውን መዝግቦ በጄኔቭ ስምምነት መሠረት ለጦር ምርኮኞቹ ቃለ መጠይቅ ማድረጉን መግለጫው አስታውቋል።</p>

<p>በተጨማሪም አዳዲስ የጦር ምርኮኞቹን ለመጎብኘት ማህበሩ እንቅስቃሴውን እንደሚቀጥል ጠቅሶ በጥር ወር 1991 ዓ.ም ለኢትዮጵያ መንግሥት ወታደሮች እጃቸውን የሰጡት የሻዕቢያ የጦር ምርኮኞች በቅርቡ ወደ ሌላ ካምፕ መዛወራቸውን ጨምሮ አስታውቋል።</p>

<p>የጤና ቡድኑን አስከትሎ ምርኮኞቹን የጎበኘው አለም አቀፉ ቀይ መስቀል በኢትዮጵያ ያሉ የሻዕቢያ ምርኮኛ ወታደሮች አያያዛቸው ከዓለም አቀፍ ድንጋጌ ውጪ መሆን አለመሆኑን ለማረጋገጥ በመንግሥት በኩል አንዳችም ችግር እንዳልተፈጠረበት ካሠራጨው ዘገባ ለመረዳት ተችሏል።</p>

<p>እንቅስቃሴውን እንደማያቋርጥ የጠቀሰው የማህበሩ መግለጫ በቅርቡ በብላቴን ካምፕ ስለታሰሩ የኤርትራ ተወላጆች በእስር ቤት ውስጥ የሚደረግላቸውን አያያዝ በተመለከተ በየጊዜው እንደሚከታተልም አስረድቷል።</p>

<p>ሆኖም በሻዕቢያ ቁጥጥር ሥር ሆነው በሥቃይ ላይ ስለሚገኙት ኢትዮጵያውያን እስረኞች ጉዳይ ለማወቅ ከፍተኛ ጥረት ላይ እንደሆነ ነው የማህበሩ መግለጫ ያስታወቀው። የኢትዮጵያ መንግሥት ቃል አቀባይ ጽ/ቤት ባለፈው ሳምንት ባወጣው መግለጫ በሻዕቢያ እስር ቤት ውስጥ የሚገኙ ኢትዮጵያውያን ቁጥር በከፍተኛ ደረጃ እየጨመረ መሆኑን አስታውቋል። ኢትዮጵያውያኑ ከአቅማቸው በላይ የሆነ የጉልበት ሥራ እንዲሰሩ ይገደዳሉ። ምሽግ እንዲቆፍሩም ይታዘዛሉ። በግዳጅ ለብሔራዊ ውትድርና ከመኖሪያቸው ታፍሰው ይወሰዳሉ ሲል አስታውቋል። በተጨማሪም በእስር ቤት ውስጥ ከፍተኛ የአካልና የአዕምሮ ቅጣት ይደርስባቸዋል ሲል ከሷል።</p>

<p>የሻዕቢያ መንግሥት የዓለም አቀፍ ቀይ መስቀል ማኅበር የጄኔቫውን ድንጋጌ ተቀብዬ አልፈረምኩም ሲል ምላሽ ሰጥቶ እስረኞቹን ለመጎብኘት ማህበሩ ያቀረበውን ጥያቄ ውድቅ አድርጎታል።</p>

<p>ስምምነቱን ባለመፈረም በሰው ልጆች ላይ ኢሰብዓዊ በደል መፈፀም አይቻልም። የአለም ሕብረተሰብ ባፀደቀው ሕግ መሠረት እስረኞቹን ጉዳዩ ለሚመለከተው ዓለም አቀፉ አካል የማስጎብኘት ግዴታ ተደጋጋሚ ጥያቄ የቀረበለት የሻዕቢያ መንግሥት እስከ አሁንም ፈቃደኛ መሆን አልቻለም። ምናልባትም በኢትዮጵያውያን እስረኞች ላይ እየፈፀመ ያለው ከፍተኛ ግፍና ሥቃይ እንዳይጋለጥበት በመሥጋት መሆኑን ለጉዳዩ ቅርበት ያላቸው የዜና ምንጮች ሪፖርተራችን ላቀረበላቸው ጥያቄ ከሰጡት ምላሽ ለመረዳት ተችሏል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ግንቦት 2 ቀን 1991</a></p>

</body>
</html>	
