<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተለጣፊውን ኢሠማኰ ዓለም አቀፉ የሙያ ማህበር አላውቅህም አለው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተለጣፊውን ኢሠማኰ ዓለም አቀፉ የሙያ ማህበር አላውቅህም አለው</h2>


<p>በአቶ አማረ ዓለማየሁ የሚመራው የኢትዮጵያ ሠራተኞች ማኅበራት ኮንፌዴሬሽን ለዓለም አቀፉ ነፃ የሙያና የሠራተኛ ኮንፌዴሬሽን ያቀረበው የአባልነት ምዝገባ በዓለም አቀፉ ኮንፌዴሬሽን ተቀባይነት ማጣቱ ተገለፀ።</p>

<p>ዓለም አቀፍ የነፃ ሙያ ማህበራት ኮንፌዴሬሽን የአባልነት ምዝገባውን አንቀበልም ሲል የሰጠውን ምላሽ አስመልክቶ የተቃውሞ ደብዳቤ በኢሰማኮ ፕሬዝዳንት ፊርማ ለስድስት የሃገር አቀፍና ዓለም አቀፍ የሙያ ማህበራት ተሰራጭቷል።</p>

<p>በእነ ዳዊ ኢብራሂም ይመራ የነበረው የኢትዮጵያ ሠራተኛ ማህበራት ኮንፌዴሬሽን በዶክተር ታዬ ወ/ሰማያት የሚመራውን የኢትዮጵያ መምህራን ማህበር፣ በባንክና መድህን ሠራተኞች ፌዴሬሽን ከሃገሪቱ መንግሥት በሚደረግ ጫና በነፃ የመደራጀት መብታችን ችግር ላይ ወድቋል የሚል አቤቱታ ለሦስት ዓመታት ያህል ምላሽ ተነፍጐት ከቆየ በኋላ በአቶ አማረ ዓለማየሁ የሚመራው የኢትዮጵያ ሠራተኛ ማህበራት ኮንፌዴሬሽን መጋቢት 23 ቀን 1991 ዓ.ም ለዓለም አቀፉ ነፃ የሙያ ማህበራት ኮንፌዴሬሽን ምላሽ መስጠቱን ለዝግጅት ክፍላችን ከደረሰው መረጃ ለማወቅ ተችሏል።</p>

<p>በአቶ አማረ ዓለማየሁ የኢሠማኮ ፕሬዝዳንት ፊርማ ለዓለም አአፍ ነፃ የሙያ ማህበራት የተላከው ስድስት ገፅ ምላሽ እንደሚያስረዳው «የኢመማ ችግር በአመራሩ መካከል የተፈጠረ ችግር እንጂ መግንሥት የኢትዮጵያ መምህራን ማህበር አመራር አካላት መንግሥትን ብቻ ሊጠቅሙ በሚችልበት መልኩ ለመለወጥ (ለመተካት) ያደረገው ርምጃ የለም። የኢመማ አመራር በመምህራን ምርጫ ለአመራር የበቃ አለመሆኑ ኢሠማኮ እነ ዳዊ ኢብራሂምን ከማስወገዱ በፊት የሚያውቅ መሆኑን ጠቅሶ በኢመማ አመራር ላይ በመንግሥት በኩል የተደረገ አንዳችም ጫና አለመኖሩን ገልጧል።</p>

<p>አያይዞም «የኢትዮጵያ መምህራን ማህበር አመራር አባላት በሙሉ «ጀግኖች የአርበኞች ግምባር» የሚባል የፖለቲካ ድርጅት አባላት መሆናቸውን እናውቃለን» የሚል ምስክርነትም ሰጥቷል። እነዚህ አመራር አካላት አባል የሆኑበት የፖለቲካ ድርጅት «ሕጋዊውን መንግሥት ለመገልበጥ፣ ባለሥልጣናትንና በኢትዮጵያ የሚኖሩ የውጭ ሃገር ዜጐችን ለመግደል የተሰማሩ መሆናቸውን እናውቃለን» የሚለው በአቶ አማረ ዓለማየሁ ፊርማ ለዓለም አቀፉ የሙያ ማህበራት የተላከው መልስ ደብዳቤ ሟች አቶ አሰፋ ማሩም የተገደሉት «ከመንግሥት የፀጥታ ኃይሎች ጋር ሲፋለሙ ነው» ብሎታል። የአቶ አሰፋ ማሩን ግድያ በተመለከተ በ1989 ዓ.ም ኢትዮጵያ መምህራን ማህበርን ጉዳይ ለመመልከት ወደ ኢትዮጵያ የመጣውን «የትምህርት ዓለም አቀፍ» የልዑካን ቡድን አባል የሆኑት አሜሪካዊ ሚስተር ሚኪአባራ ከጠ/ሚ/ር መለስ ዜናዊ ጋር ባደረጉት ውይይት «የአቶ አሰፋ ማሩን አሟሟት ጉዳይ አጣርቼ አስቸኳይ የፍርድ ውሳኔ እንዲሰጥ አደርጋለሁ» ሲሉ ቃል እንደገቡላቸው ለኢትዮጵያ መምህራን ማህበር አባላትና አመራር አካል መግለጣቸው ይታወሳል።</p>

<p>ደብዳቤው አያይዞም ሲገልጥ «ኢሠማኮ ውስጥ ለተከሰተው ችግር ዋና ተዋናይ ኢመማ በተለይም ዶ/ር ታዬ ወ/ሰማያት መሆናቸውን አረጋግጠን ለሚመለከተው አስቀድመን አሳውቀናል» ሲል ገልጧል። ሰብዓዊ መብት ያለገደብ በተከበረበት ሃገር ሲል ያስታወቀው የኢሠማኮ ደብዳቤ «ለዜጐች ያለ አድልዎ የሕግ ጥበቃ በሚደረግበት፣ ሠራተኛው በሚፈልገው መልክ ተደራጅቶ እንደ አቅሙ በሙያና በችሎታው ሰርቶ የሚያድርበት ሁኔታ ላይ ጥያቄ ከሚያቀርብ የኢትዮጵያ መምህራን ማህበር ጋር በፍፁም መስራት እንደማይፈልግም» አስታውቋል። በመጨረሻም ይህ ሁሉ እውነት መሆኑን ለማረጋገጥ የሚፈልግ ማንኛውም አካል በኢሠማኮ ጽ/ቤት ውስጥ መረጃዎች ተሟልቶ ስለሚገኙ ለጠየቀው ሁሉ ለማቅረብ ዝግጁ መሆኑን ገልጿል።</p>

<p>በዶ/ር ታዬ ወ/ሰማያት የሚመራው የኢትዮጵያ መምህራን ማህበር ጽ/ቤት ስለሁኔታው ተጠይቆ በሰጠው ምላሽ ደብዳቤውን እንዳገኘው (እንደደረሰው) ጠቅሶ ይህን መሰሉ የሐሰት ውንጀላ በኢትዮጵያ መምህራን ሥም ተጽፎ ስድስት ለሚሆኑ ዓለም አቀፍና ሃገር አቀፍ የሙያና ሠራተኛ ማህበራት መበተኑን እንዳሳዘነው ገልጧል። አያይዞም በዚህ ወቅት እንዲህ ዓይነት ደብዳቤ መፃፉ ብቻ አይደለም የሚያሳዝነው። «የኢሕአዴግ የፖሊስና ወንጀል ምርመራ እንዲሁም የደህንነት ኃይሎች በሙያ ማህበሩ ላይ ባደረጉት ያልሰለቸ ክትትልና ምርመራ ለፍሬ ያልበቁበትን ጉዳይ በኢትዮጵያ ሠራተኞች ስም በዓለም አቀፍ መድረክ ሐሰትነቱ ለተረጋገጠ የፖለቲካ ፕሮፓጋንዳ ነፃነት ምስክርነት መስጠቱ ጭምር ነው» ሲሉ የደብዳቤውን መልዕክት ተቃውመዋል።</p>

<p>በተጨማሪም «ለዓለም አቀፍ የሠራተኛና ነፃ የሙያ ማህበራት ኮንፌዴሬሽን አባልነት በአቶ አማረ ዓለማየሁ የሚመራው ኢሠማኮ ጥያቄ አቅርቦ እንደነበር አስታውሰው ዓለም አቀፉ ኮንፌዴሬሽን በእነ አቶ ዳዊ ኢብራሂም ለሚመራው ኢሠማኮ እውቅና እንደሰጠና በተለይም በኮንፌዴሬሽኑ ላይ የተደረገበትን ጫና ዘርዝሮ ምዝገባውን ከልክሏል። የደብዳቤው ምላሽ የተከተለውም የእነ አቶ ዳዊ ኢብራሂምን ኃጢአት በመቆለል የኢመማን ከፖለቲካ ድርጅት በማስተቃቀፍ፣ የባንክና መድህን ፌዴሬሽን ምንም ዓይነት ችግር እንዳልደረሰበት በማተት በመንግሥታዊ ጣልቃ ገብነት ሲዋከቡ የኖሩትን የሙያ ማህበራት ያለንም ችግር በራሳቸው ችግር ተጠልፈው ለውድቀት እንደተዳረጉ ዓለም አቀፉን የነፃ ማህበራት ኮንፌዴሬሽን ለማሳሳት የተጠቀሙበት ከዕውነት የራቀ ምስክርነት ነው» ሲሉ ጨምረው ገልጠዋል።</p>

<p>አቶ ዳዊ ኢብራሂም «ሠራተኛው በመብቱና በጥቅሙ ላይ ግልፅ ተሳታፊ ይሁን ያለ በቂ ጥናትና ውይይት የሠራተኛው (የላብ አደሩ) ሠርቶ የመኖር መብት አይደፈርም» የሚል ጠንካራ አቋም መያዛቸው በአንዳንድ የገዢው ፓርቲ ካድሬዎች ጥርስ ውስጥ እንዳስገባቸውና ለብዙ እንግልትና ወከባ ተዳርገው በመጨረሻም እናት ሃገራችውን በስደት እስከመለየት አብቅቷቸዋል በሚል ያስታወሰው የኢትዮጵያ መምህራን ማህበር ፀረ ሠራተኛ አቋም ያላቸው መሆናቸውንና ከፖለቲካ ድርጅት ጋር ለማያያዝ የተደረገው ጥረት አቶ ዳዊ ኢብራሂምን በጥልቀት ለሚያውቀው የኢትዮጵያ ሠራተኛ ብቻ ሳይሆን በዓለም አቀፉም ሕብረተሰብ ደብዳቤው ለሠራተኛው መብት መከበር ከሚታገል ኮንፌዴሬሽን ሳይሆን ከመንግሥት የተላከ ነው ብሎ እንዲያምን ያደርገዋል። ለሰባት ዓመታት ያህል የተለያዩ የመንግሥት አካላት በኢመማ እውነት ውስጥ ውሸት ለመዝራት ያደረጉትን ከንቱ ድካም ያስታውሰናል። የኢመማ ችግር ምን እንደሆነ በመንግሥትም ሆነ በአህጉር አቀፍና በዓለም አቀፍ ነፃ ሠራተኞች ላይ የሚፈፀመውን ሃገራዊና ዓለም አቀፋዊ ተፅዕኖ ለመዳኘት ሥልጣን ያለው አካልም የኢመማን የበደል ጥያቄ ተቀብሎ በክስ መዝገብ ቁጥር 1888 ይዞ የመንግሥትና የማህበሩን የጹሁፍ ምልልሶች እያገናዘበ ይገኛል። ለሦስት ዓመታት መልስ ሳይሰጥ የቆየው የኢትዮጵያ መንግሥትም 331ኛው የዓለም አቀፉ የኮሚቴ ጉባዔ ላይ መልስ ሰጥቷል። የአሁኑ በኢትዮጵያ ሠራተኞች ስም የተበተነው ደብዳቤ መንግሥት ካቀረበው ምላሽ አለመለየቱ ኮንፌዴሬሽኑን በመንግሥት ኃይሎች ተፅዕኖ ሥር መኖሩን ያረጋግጣል በማለት የኢትዮጵያ መምህራን ማህበር ሰፋ ያለ የተቃውሞ መልሱን አሰምቷል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ግንቦት 9 ቀን 1991</a></p>

</body>
</html>	
