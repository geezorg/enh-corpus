<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢነጋማ ፕሬዝዳንት መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢነጋማ ፕሬዝዳንት መግለጫ ሰጡ</h1>


<p>የኢትዮጵያ ነፃ ጋዜጠኞች ማህበር (ኢነጋማ) በአፍሪካ የመጀመሪያው ዓለም አቀፍ ተሸላሚ የሚያደርገውን ዓለም አቀፍ ሽልማት ማግኘቱን የማህበሩ ፕሬዝዳንት አቶ ክፍሌ ሙላት በማህበሩ ጽ/ቤት ለጋዜጠኞች በሰጠው መግለጫ አስታውቋል።</p>

<p>ከግንቦት 8 ቀን ጀምሮ በታይዋን ርዕሰ ከተማ ታይፔይ በተደረገው የዓለም አቀፍ የፕሬስ ተቋም ጉባዔ ላይ ተካፋይ የነበረው የኢነጋማ ፕሬዝዳንት ከ100 ሃገሮች የተወጣጡ አባላትን ያቀፈው ይኸው ጉባዔ በዓለም ከሚገኙት የነፃ ጋዜጠኞች ማህበራት ጋር ተወዳድሮ ኢነጋማ በጉባዔው አባላት ሙሉ ድምፅ ተሸላሚ ለመሆን እንደበቃ ገልጧል።</p>

<p>አያይዞም ማህበሩ ለመጀመሪያ ጊዜ ተሳታፊ የሆነበት የዓለም አቀፉ ፕሬስ ተቋም ጉባዔ የኢትዮጵያ ነፃ ፕሬስ ጋዜጠኞች ለሕዝብ በይፋ ባሰራጯቸው ዘገባዎች ሳቢያ ተደጋጋሚ እስርና የገንዘብ ቅጣት ሲደርስባቸው መኖሩን ጉባዔው ጨምሮ ጋዜጠኞች የከፈሉትን መስዋዕትነት አድናቆት መቸሩን አቶ ክፍሌ ሙላት ገልጧል።</p>

<p>ይህ ሽልማት የኢትዮጵያ ነፃ ጋዜጠኞች የመስዋዕትነት ውጤት ያስገኘው ይሁን እንጂ በአፍሪካ የመጀመሪያ ሆኖ መገኘቱ ድሉም ሆነ የተገኘው ሽልማት የመላውን የአፍሪካ ነፃ ጋዜጠኞች የሚያኮራ ነው ሲል ያስረዳው ክፍሌ ሙላት የአሁኑ ዓለም አቀፍ ሽልማት የሙያ በቃታችንን እንድናሳድግና ብዙ ገምጋሚዎች እንዳሉብን የሚያስጠነቅቅ ነው ብሏል። በተጨማሪም የኢትዮጵያ ነፃ ጋዜጠኞች የከፈሉት መስዋዕትነት ፍሬ ማግኘቱንየሚያስረዳ መሆኑን ካለፈው በበለጠ ሕዝባዊ አገልግሎታችንን ጠንክረን መሥራት እንዳለብን የሚያስጠነቅቅ ነው ሲል አሳስቧል።</p>

<p>የኢትዮጵያ ነፃ ጋዜጠኞች የዓለም አቀፉ የፕሬስ ተቋም በአባልነት የታቀፈው ከአንድ ዓመት በፊት እንደሆነ የማህበሩ ፕሬዝዳንት አስታውሶ በዚህ አጭር ጊዜ ውስጥ የዓለም አቀፉ ልማት አሸናፊ ሆኖ መገኘቱ የኢትዮጵያ ነፃ ጋዜጠኞችን ጥረት ብቻ ሳይሆን አንባቢያችንን አጋራችንና ተቆርቋሪያችን የሆነው የኢትዮጵያ ሕዝብ በጐና አስተማማኝ ድጋፍ ታክሎበት እንደሆነ ገልጧል። በቅርቡም ዓለም አቀፉ የፕሬስ ተቋም አንድ ቀን ተኩል የሚቆይ ትምህርታዊ ሴሜናር ኢትዮጵያ ውስጥ እንደሚያዘጋጅና በዚሁ ትምህርታዊ ሴሜናር ላይም ከፕሬስ ጋር የተያያዘ መንግሥታዊ ኃላፊነት ያላቸው የመንግሥት ባለሥልጣናት እንደሚገኙ ጋዜጠኛ ክፍሌ ሙላት በዚሁ ጋዜጣዊ መግለጫው አስታውቆ የተጣለባቸውን ከፍተኛ የዋስትና ገንዘብ ማቅረብ አቅማቸው ሳይችል ቀርቶ በእስር ላይ ያሉ ነፃ ጋዜጠኞችን የዓለም አቀፉ የፕሬስ ተቋም ትብብርና እገዛ ሊያደርግላቸው እንደሚችል ተስፋ እንዳለም ገልጧል።</p>

<p>በመጨረሻም የኢትዮጵያ ነፃ ጋዜጠኞች ማህበር እስከ አሁንም መንግሥት ሕጋዊ የማህበር ምዝገባ ፈቃድ ያላገኘ መሆኑን ፕሬዝዳንቱ ጠቅሶ ሆኖም በአጭር ጊዜ ውስጥ ለማህበሩ ከመንግሥት እውቅና ፈቃድ ሊሰጠው እንደሚችል ተስፋ እንዳለም አስታውቋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮታይም ግንቦት 16 ቀን 1991</a></p>

</body>
</html>	
