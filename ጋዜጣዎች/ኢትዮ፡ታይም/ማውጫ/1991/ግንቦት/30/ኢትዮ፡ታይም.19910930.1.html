<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመላው ዓለም አንድ ወር የፈጀው የኢትዮጵያውያን የተቃውሞ ሰልፍ ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመላው ዓለም አንድ ወር የፈጀው የኢትዮጵያውያን የተቃውሞ ሰልፍ ተጠናቀቀ</h2>


<p>በመላው ዓለም የሚገኙ ኢትዮጵያውያን የፖለቲካ እስረኞች የሙያ ማህበራት መሪዎችና ሌሎችም በፖለቲካ እምነታቸው ሳቢያ ለእስር የተዳረጉ ኢትዮጵያውያን ይፈቱ ዘንድ መንግሥታትና ዓለም አቀፍ ተቋማት በኢህአዴግ መንግሥት ላይ ተፅዕኖ ያደርጉ ዘንድ ካለፈው ግንቦት ወር ጀምሮ በካናዳ ኦታዋ፣ በለንደን፣ በዋሽንግተን፣ በሄልሲንኪ ፊንላንድ ታላቅ የተቃውሞ ሰልፍ ማድረጋቸውን የሰልፉ አስተባባሪ የሆነው የኢትዮጵያ ዲሞክራሲያዊ ሊግ ሰሞኑን ባወጣው መግለጫ ማብራሪያ ሰጥቷል።</p>

<p>የሰልፉን አጠቃላይ ይዘት አስመልክቶ የወጣው መግለጫ እንዳስረዳው በካናዳ ኦታዋ ዋና ከተማ በመቶዎች የሚቆጠሩ ኢትዮጵያውያን ተገኝተዋል። ለካናዳ መንግሥት ፓርላማ፣ ለኢትዮጵያ ኤምባሲ ሁለት ሰዓት የፈጀ ተቃውሞ አሰምተዋል። ሕወሃት ኢሕአዴግ በሚከተለው የጎሳ ፖለቲካ የሃገሪቱ አጠቃላይ ዕድገትና አንድነት አደጋ ላይ ወድቋል ብለዋል።</p>

<p>በተጨማሪም በዶክሜንት የተደረገ በኢትዮጵያውያን ላይ የደረሰው የሰብዓዊ መብት ረገጣ ሰልፈኞች ለካናዳ ፓርላማ አቅርበዋል። የፖለቲካ ጫናና የጎሳ አመለካከት በሃገሪቱ ላይ ያደረሰውን ተፅዕኖና በአንድነት ፀንቶ የኖረውን ሕዝብ ምን ያህል እንዳወከው የሚያስረዳ ሰፋ ያለ ፁሑፍ ሰልፈኞቹ በካናዳ ኦታዋ ለሚገኙ የኮሚኒቲ አባላትና እንዲሁም ለካናዳ መገናኛ ብዙሃን ከፍተኛ ባለሥልጣናት የፖለቲካ ሰዎች ቱሪስቶች የተቃውሞ ፅሑፍ ተበትኗል።</p>

<p>ተቃዋሚ ሰልፈኞቹ ከሁለት ሰዓታት በኋላ ኢትዮጵያ ኤምባሲ አማካይነት በካናዳ ፖሊስ አካባቢውን እንዲለቁ የተደረገ ቢሆንም የበርካታ ካናዳውያንንን ድጋፍ ያስገኘ ተቃውሞአቸውን በመቀጠል በኢትዮጵያ የሰብዓዊ መብት አሁኑኑ እንዲከበር፣ ብሔራዊ እርቅ በሃገሪቱ እንዲደረግ የጠየቁ ሲሆን የሻዕቢያን ወረራ በማውገዝ ከወታደራዊ ወረራው ይገታ ዘንድ ተቃውሞአቸውን አሰምተዋል።</p>

<p>የጎሳ ፖለቲካው ባመጣው መዘዝ ሕይወታቸው ለሚያልፈውና በየእስር ቤቱ በመማቀቅ ላይ ላሉት ኢትዮጵያውያን የአቶ መለስ ዜናዊ መንግስት ተጠያቂ ነው፤ የዲሞክራሲ ሥርዓትን ለማስፈን የመድበለ ፓርቲ አሰራር አስቸኳይ በተግባር ላይ መዋል እንዳለበት አሳስበው ባለፉት ሰባት ዓመታት የተፈፀሙትን የኢትዮጵያውያን አንድነት የሚንድ ጎሠኛ ፖሊሲ አውግዘዋል ሲል የሊጉ መግለጫ አስታውቋል። እንደ ተቃውሞ ሰልፉ አካል የሆነው ተመሳሳይ ጥያቄዎችን አንግቦ በለንደን ከተማ የተቃውሞ ሰልፍ መደረጉንም ገልጧል።</p>

<p>ከፍተኛ የሆነ ዝናብና የበረዶ ክምችት ሳያግዳቸው ከተለያዩ ከተሞች ለተቃውሞ ሰልፉ የመጡት ኢትዮጵያውያን በለንደን ብሔራዊ የመምህራን ህብረት ጽ/ቤት እንደሆነ ከመግለጫው ለመረዳት ተችሏል። የእንግሊዝ ፖሊስ ወደ ተቃውሞ ሰልፉ የሚጓዝ በርካታ ኢትዮጵያውያንን በዝናቡ አደጋ ይከተላል በሚል መልሷቸዋል።</p>

<p>በእስር ላይ ያሉትን ኢትዮጵያውያን ምስል ይዘው በሺዎች የሚቆጠሩ የተቃውሞ ሰልፈኞች በከተማዋ በሚገኝ አንድ ትልቅ ፓርክ ውስጥ ተሰባስበው በስደት ላይ ያሉት የኢትዮጵያ መምህራን ማህበር ዋና ፀሐፊ አቶ ገሞራው ካሳ ንግግር አድርገዋል።</p>

<p>በንግግራቸውም የመምህራን አመራር አካል የሆኑት አቶ አሰፋ ማሩ እንዴት ሊገደሉ ቻሉ? በኢትዮጵያ መምህራን ማህበር ላይ የወያኔ ኢህአዴግ መግንሥት ይህን ያህል ጫና እንዴት ሊያደርስ ቻለ? የሚሉትንና ሌሎችም አንገብጋቢ በሆኑት የሃገሪቱ ወቅታዊ ችግሮች ዙሪያ ሰፋ ያለ ማብራሪያ መስጠታቸውን የኢትዮጵያ ዲሞክራሲያዊ ተግባር ሊግ መግለጫ አስረድቷል።</p>

<p>በዚሁ የተቃውሞ ሰልፍ ላይ ንግግር ካሰሙት መካከል የእንግሊዝ መምህራን ሕብረት አመራር አካል የሆኑት ሚስተር ስቲቭ ሲርኖቲ ሲሆኑ የሚስተር ሲርኖቲ ይህ ሊደገፍ የሚገባው የተቃውሞ ሰልፍ ነው ካሉ በኋላ ኢትዮጵያ ምናልባትም ድሃ ሃገር ናት። የኢትዮጵያ መምህራን ማህበር በዚህ በኩል ለሃገሪቱ የተማረ የሰው ኃይል በማፍራት ለዕድገት የሚያመቻች ነው። ነገር ግን የዚህ ማህበር መሪ የሆኑት አቶ አሰፋ ማሩ በግፍ ተገድሎበታል። የማህበሩ መሪ ዶ/ር ታዬ ወ/ሰማያት ማስረጃ በሌለውና ባልተጣራ ምክንያት ለእስር በቅተዋል።</p>

<p>ከዚህ አንፃር የእንግሊዝ መምህራን ማህበር፣ መላው የዓለም መምህራንን ጨምሮ ትምህርት ዓለም አቀፍ ድርጅት በኢትዮጵያ መምህራን ላይ የሚደርሰውን ሕገወጥነት ያወግዛል። በሃገሪቱ ለሕጋዊነት ለዲሞክራሲ መስፈንም ሰፊውን ድጋፍ ይሰጣል በማለት ንግግር ማድረጋቸውን መግለጫው አስፍሯል።</p>

<p>ሦስተኛው ተናጋሪ የዋሽንግተን ከተማ ነዋሪ የሆኑት ፕሮፌሰር ጥላሁን ይልማ ኢትዮጵያ ውስጥ በሥልጣን ላይ ያለው መንግሥት ሆነ ብሎ የተማረ የሰው ኃይል እንዳይኖር ጫና እየፈጠረ መገኘቱን ጠቅሰው ለኢትዮጵያ ሕፃናት በትምህርት መጎልበት ሰፊ አገልግሎት የሚሰጠውን የመምህራን ማህበር የመፈታተኑም ርምጃ የተከተለው ከዚህ አንፃር መሆኑን ለሰልፈኞቹ አስረድተዋል።</p>

<p>የሰለጠነ ትምህርት ቀስመው ሃገራቸውን እንዳያገለግሉና ለመሐይምነት እንዲጋለጡ የተደረገው የገዥው ፓርቲ ቀዳሚ የጎሳ ፖለቲካ የፈጠረው ክፉ ውጤት እንደሆነ ገልጠው በሥልጣን ላይ ያለው የኢትዮጵያ መንግሥት ከዚህ ሃገሪቱን ከሚያዳክም ርምጃው ይገታ ዘንድ ጠይቀዋል።</p>

<p>በመጨረሻ፣ «የኢትዮጵያ መንግሥት ተቃዋሚ ኃይሎች ሕብረት» ተወካይ የሆኑት አቶ ጌታቸው አለማየሁ በኢትዮጵያ ሕጋዊ ስርዓት ለማስፈን የሚፈፀመው ሕገወጥ አሰራር መወገድ እንዳለበት ጠቅሰው ገዥው ፓርቲ ከተቃዋሚ ፓርቲዎች ጋር ተቀራርቦ የመሥራት ዲሞክራሲያዊ ርምጃ ሊወስድ እንደሚገባ ጠይቀው የሃገሪቱ አጠቃላይ ችግር ሊወገድ የሚችለው ብሔራዊ ዕርቅ ሲደረግ ብቻ እንደሆነ አስታውቀዋል። አቶ ጌታቸው ንግግራቸውን የደመደሙት የሻዕቢያን የግፍ ወረራ በማውገዝ እንደሆነ የሊጉ መግለጫ አመልክቷል።</p>

<p>ይኼው የተቃውሞ ሠልፍ በዋሽንግተን ዲሲ ከተማ በዚሁ ወር አጋማሽ ላይ መደረጉን የኢትዮጵያ ዲሞክራሲያዊ የተግባር ኮሚቴ መግለጫ አያይዞ አስታውቋል።</p>

<p>በዋሽንግተኑ የተቃውሞ ሰልፍ በርካታ ኢትዮጵያውያን ከፊላዴልፊያ፣ ከኒውዮርክ፣ ከፒትስበርግ፣ ከቺካጎ ከአትላንታና ከኒውጄርሲ ከተሞች የተሰባሰቡ መሆናቸውን ከመግለጫው ለመረዳት ተችሏል።</p>

<p>የኢትዮጵያ አንድነትና የነፃነት ታሪክ ተከብሮ እንዲቆይ የሚጠይቀው የዋሽንግተኑ የተቃውሞ ሠልፈኛ ከዛሬው በበለጠ ሕብረትና አንድነታችንን ሊጠነክር ይገባል የሚል መልዕክት ባስተላለፈበት በዋና ዋና የዋሽንግተን ከተሞች ተቃውሞውን ሲያሰማ መዋሉን የተግባር ሊጉ ገልጧል።</p>

<p>በተመሳሳይ የአቶ መለስ ዜናዊ መንግሥት በእስር የሚያሰቃዩአቸውን የፖለቲካ እስረኞች ይፈታ ዘንድ ጠይቆአል። በአንድነት ቆሞ የኢትዮጵያን ታሪካዊ ጠላቶች እየተዋጋ ያለው መላው ኢትዮጵያዊ እንደሆነ የገለጡት የዲሞክራሲያዊ የተግባር ሊግ ተወካይ አቶ ጥሩነህ ሳህሉ በዋሽንግተን የተቃውሞ ሰልፍ ላይ የተቃዋሚ ግብረ ኃይሉ አስተባባሪ የሆኑት አምባሳደር ዕምሩ ዘለቀ የተቃውሞ ሰልፉን ዓላማ አስመልክቶ ሰፋ ያለ ንግግር ያደረጉ ሲሆን በአዲስ አበባ ዩኒቨርስቲ ረ/ፕሮፌሰር የሆኑት መረራ ጉዲና በሃገሪቱ ወቅታዊ ጉዳይ ላይ ለሠልፈኛው ንግግር አድርገዋል።</p>

<p>የተቃውሞ ሠልፈኛው በኢህአዴግ መንግሥት ታጣቂዎች ሕይወታቸው ያለፈው ሟች አቶ አሰፋ ማሩን ጨምሮ ለኢትዮጵያ አንድነት ሲታገሉ በሃገሪቱ ለፍትሕ ለዲሞክራሲና ለሕግ የበላይነት መስፈን ሲታገሉ የወደቁ ሰማዕታትን በሕሊና ፀሎት ማሰቡን ከመግለጫው ለመረዳት ተችሏል።</p>

<p>በዋሽንግተኑ የተቃውሞ ሰልፍ ላይ የኢትዮጵያውያን የመማር መብት ይከበር ዘንድ በዋሽንግተን ነዋሪ የሆኑ ሕፃናት የኢሕአዴግ መንግሥትን አሳስቧል።</p>

<p>በዓለም አቀፍ የሕፃናት መብት መከበር ድንጋጌ መሠረት የኢትዮጵያ ሕፃናት በወላጆቻቸው ላይ በሚደርሰው ፖለቲካዊ ጫናና በሚገጥማቸው እስር የሕፃናቱ ሕሊና ለጉዳት መጋለጡን ጠቅሰው ንግግር ያቀረቡት ሕፃናት በተለይ የመምህራኖች የማስተማር ሥራ ላይ መሰናክል የሆነው መንግሥታዊ ጣልቃ ገብነት ይወገድ ዘንድ ጠይቀው በኢትዮጵያ ላሉ ሕፃናት መልካሙን ሁሉ እንመኛለን ሲሉ ንግግር ማድረጋቸውን ከመግለጫው ጋር ተያይዞ የመጣው ዜና ያስረዳል።</p>

<p>በመላው ዓለም የሚገኙ ኢትዮጵያውያን የሃገራቸውን ወቅታዊ ሁኔታ በመከታተል የሃገሪቱን መፃዒ ዕድል የተሻለ ለማድረግ በሥልጣን ላይ ያለው መንግሥት የሕግ የበላይነት መስፈንን እንዲቀበል፣ ፍትሕ ዲሞክራሲና ሰብዓዊ መብቶች እንዲከበሩ በሃገሪቱ ብሔራዊ ዕርቅ ወርዶ ሁሉም ተቃዋሚዎች የሚሳተፉበት ዲሞክራሲያዊ መንግሥት እንዲመሠረት መንግሥታት ዓለም አቀፍ ተቋማት በገዥው ፓርቲ ላይ ተፅዕኖ ያደርጉ ዘንድ በአፅንኦት ጠይቀዋል። በሁሉም ከተሞች በተደረጉት ሠላማዊ የተቃውሞ ሰልፎች ላይ ጥያቄው የቀረበላቸው የመንግሥት ተወካዮችና ኤምባሲዎች የሰልፈኛውን አቤቱታ ሰምተዋል። ለየመንግሥታቸው እንደሚያቀርቡም ቃል ገብተዋል። በዚህ ሁኔታ በተከታታይ የቀጠለው የተቃውሞ ሠልፍ የመጨረሻው እንዳልሆነም ከአስተባባሪው ኮሚቴ መግለጫ ለማወቅ ተችሏል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ግንቦት 30 ቀን 1991</a></p>

</body>
</html>	
