<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ለሠላማዊ ጥረት ከሦስት ወር በላይ ጊዜ መፍጀት እንደሌለበት ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">«ዶ/ር በየነ ከዴቬድ ሺን መወያየታቸውን አናውቅም»</h3>

<h3 class="align-center">መንግሥት ለሠላማዊ ጥረት ከሦስት ወር በላይ ጊዜ መፍጀት እንደሌለበት ተገለጠ</h3>


<p>ዶ/ር በየነ ጴጥሮስ በኢትዮጵያ የአሜሪካ አምባሳደር ከሆኑት ከሚ/ር ዴቪድ ሺን ጋር ተወያይተዋል የተባለው መረጃ መሠረትነት የሌለውና በእኛ በኩል የማይታወቅ ነው ሲሉ የፖሪሱ ሕብረት መሥራችና በሃገር ውስጥ የተቃዋሚ ፖለቲካ ድርጅቶች ሕብረት አስተባባሪ ቅርንጫፍ ጽ/ቤት ተጠሪ አቶ ክፍሌ ጥግነህ በተለይ ከኢትዮ-ታይም ጋዜጣ ጋር ባደረጉት ቃለ ምልልስ ገልጠዋል።</p>

<p>ይህ ማለት ግን ሕብረቱን ለመከፋፈልና ለማዳከም መንግሥትም ሆነ ሌሎች ኃይሎች አልሞከሩም ማለት አይደለም። የሕብረት ምሥረታ ታሪካችን ረጅም ዕድሜ ያስቆጠረ ነው። ቀደም ሲል የገጠሙን መሰናክሎችና አስቸጋሪ ክስተቶች ከበቂ በላይ ልምድ አስገኝተውልናል። በማለት የሕብረቱ መስራች የሆኑት የፖለቲካ ድርጅቶች ረጅም የትግል ልምድ ያላቸው መሆናቸውም ሕብረቱን ማዳከም በጭራሽ የማይቻል ነው በማለት አስታውቀዋል።</p>

<p>አክለውም ሲገልጡ የዚህ ዓይነቱን ሙከራ ያሰቡ ካሉም እንደማይሰካላቸው ከወዲሁ ሊረዱት ይገባል ሲሉ አስጠንቅቀዋል።</p>

<p>ሕብረቱ የተመሰረተው በሃገራችን ዘላቂ ሠላምና የተሟላ ዲሞክራሲያዊ ሥርዓት ለመፍጠር ነው። በሃገራችን የፖለቲካ ትግል ታሪክ ውስጥ መፍትሔ ያልተገኘላቸው የፖለቲካ ጥያቄዎች ከኃይል ይልቅ በሠላም መንገድ ተነጋገሮ የማስወገድ ሠላማዊ ዓላማ ያለው ይህ ሕብረት ብቻ ነው። በሥልጣን ላይ ያለው መንግሥት ችግሮችን ተነጋገሮ ለማስወገድ የብሔራዊ ውይይት ጥያቄ አቅርበናል። በመንግሥት በኩል ለዚህ ጥያቄ አፋጣኝ ምላሽ መስጠት ይጠበቅበታል ብለዋል።</p>

<p>ለዚህ ሃገራዊ ጥያቄ ምላሽ ለመስጠት ከእንግዲህ ከሦስት ወር የበለጠ ጊዜ አያስፈልገውም በማለት የገለጡት የኢተፖድህ የሃገር ውስጥ አስተባባሪ ቅርንጫፍ ጽ/ቤት ተጠሪ መንግሥት ከሕብረቱ ጋር ለመነጋገር ፈቃደኛ ያልሆነው ጠመንጃ የላቸውም፤ ጦርነት ማድረግ አይቻልም ብሎ ከሆነ ትክክል ነው። የሕብረቱም ሆነ የአማራጭ ኃይሎች እምነት መንግሥት በኃይል መለወጥ አይደለም። ይህ ለሃገሪቱ ዘላቂ ሠላም መገኘት መፍትሔ አይደለም ሲሉም ጨምረው ገልጠዋል።</p>

<p>አያይዘውም የኢትዮጵያ ሕዝብ በተለይ የሲቪል ጦርነት አስከፊነት በሚገባ ያውቀዋል። ይህም አውዳሚና አስጨናቂ መንገድ ይመርጠዋል የሚል እምነት የለንም። ያሉት አቶ ክፍሌ በጠመንጃ ከሚደረገው ትግል ይልቅ ለሠላማዊ ትግሉ የሚከፈለው መስዋዕትነት የበዛ ነው፣ እልህ አስጨራሽና ረጅም ጊዜ ወሳጅ ነው ቢሆንም ዘላቂ ሠላምን ለመፍጠር ከዚህ ውጪ የጦርነቱ አማራጭ የተሻለ መፍትሔ እንደሌለው አፅንዖት ሰጥተው ገልጠዋል።</p>

<p>የፖሪሱ ጉባዔ የፈጠረው ሕብረት በአዲስ መልክ የተቀላቀሉ እስከአሁን በይፋ ባናውቃቸውም ጥያቄውን ያቀረቡ እንደሚኖሩ አልጠራጠርም ያሉ የኢተፖድህ የሃገር ውስጥ አስተባባሪ ቅርንጫፍ ጽ/ቤት ተጠሪ የመላው አማራ ሕዝብ ድርጅት የሕብረቱ አባል ለመሆን ጥያቄ መቅረቡን በአንድ ጋዜጣ ላይ እንደ አዲስ መስማታቸውን ነው የገለጡት። በተጨማሪም ኦነግ ሕብረቱ ከተመሰረተ ወዲህ በጠመንጃ ትግል ላይ ነው። ይህ በአቶ ገላሳ ዴልቦ የሚመራው አንጃ የሚፈፅመው ተግባር ነው። ሆኖም ኦነግ በኢትዮጵያዊነቱ አምኖ እንደማንኛውም ተቃዋሚ የፖለቲካ ድርጅት የሕብረቱ አባል ለመሆን ጥያቄ ካቀረበ በአስተባባሪ ኮሚቴው ተመርምሮ አባል የማይሆንበት አንዳችም ምክንያት አይኖርም ሲሉ ገልጠዋል።</p>

<p>በመጨረሻም የኢተፖድህ የሃገር ውስጥ ቅርንጫፍ ጽ/ቤት ከተመሰረተ ወዲህ በሃገር ውስጥ ለሚገኙ የዲፕሎማቲክ ሚሽኖች የፖሪሱን ጉባዔ ውሳኔዎችና ዓላማዎች አስረድቷል።</p>

<p>አንድ የሕዝባዊ ስብሰባ ጠርቶ ስለ ሕብረቱ ዓላማና ውሳኔ ለሕዝብ ሰፋ ያለ ግንዛቤ ሰጥቷል በማለት ያስረዱት አቶ ክፍሌ ሕብረቱ ለመንግሥት ያቀረበው ጥያቄ መንግሥት አስቸኳይ ምላሽ ይሰጥ ዘንድ መላው የኢትዮጵያ ሕዝብ ጫና ሊያደርግ ይገባዋል። ለዚህ ምቹ ሁኔታን ለመፍጠር በቅርቡ አንድ ታላቅ ሕዝባዊ ስብሰባ ለመጥራት መሰናዶአችንን አጠናቀናል። ካሉ በኋላ መላው የአዲስ አበባ እና የአካባቢው ነዋሪዎች ለዚህ ጥሪ ከፍ ያለ ድጋፋቸውን ይሰጡ ዘንድ አሳስበዋል።</p>

<p>ይህ በእንዲህ እንዳለ የስዊድን ቅርንጫፍ የኢተፖድህ የብሔራዊ ጥሪ ይከበር ብሔራዊ ውይይት እንዲጀመር እንታገል በሚል መግለጫ ማውጣቱን አንድ ዓለም አቀፍ የዜና አውታር ገልጧል።</p>

<p>የስዊድን ቅርንጫፉ በዚሁ መግለጫው ኢተፖድህ ፓሪስ ውስጥ እውን እንደሆነ ለሕወሃት ኢሕአዴግ መንግሥት ያስተላለፈው የብሔራዊ ውይይት ጥሪ አንድም ምላሽ ሳያገኝ አራት ወር እንደሞላው አስረድቶ የሕወሃት ኢሕአዴግ መግንሥት ለዚህ ጥሪ ባለመስጠቱ ከዘመናዊነቱ የመጣበት ጭንቀት የተነሳ ነው ብሏል።</p>

<p>ባለፉት ወራት በተከፈቱ የሻዕቢያ ወረራ የኢትዮጵያን ሕዝብ እንዳልተማፀነ ሁሉ ለኢትዮጵያ ሕዝብ የዲሞክራሲና የፍትሕ ጥያቄ ጆሮ ዳባ ልበስ ማለት በጣም ያስደንቃል ካለ በኋላ የኢተፖድህ ቅርንጫፍ ጽ/ቤት በስዊድን በአሁኑ ጊዜ የኢትዮጵያ የግለሰብ መብት፣ የብሔር ብሔረሰብ መብት፣ የዜግነት መብት ሊከበር የሚችለው በጥሪው መሠረት ሁኔታዎች ሲሟሉ ነው። የጐሣ ፖለቲካ ሥርዓት መሠረት እንደሌለውና እርስ በርስ ጦርነት ውስጥ ሊዘፍቅ እንደሚችል ተስተውሎ ውይይት መካሄድ ግድ ነው።</p>

ይከዚህ በተጨማሪም ይህ ውይይት በአስቸኳይ ካልተካሄደ ተረግጠው ያሉት ፖለቲካዊ፣ ኢኮኖሚያዊና ማህበራዊ ችግሮች እንዳይፈነዱ ዋስትና ያለመኖሩን ጠቅሶ የዲሞክራሲና የነፃ ምርጫ ትልም በተግባር እንዲተረጐም የፖለቲካ የሕሊና የሙያ እስረኞችና የነፃው ፕሬስ ጋዜጠኞች ባስቸኳይ እንዲፈቱ በማለት ጥሪውን አስተላልፏል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ታህሳስ 11 ቀን 1991</a></p>

</body>
</html>	
