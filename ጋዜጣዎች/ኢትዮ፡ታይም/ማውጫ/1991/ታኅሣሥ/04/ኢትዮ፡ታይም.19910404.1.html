<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰብዓዊ መብቶች ቀን ተከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰብዓዊ መብቶች ቀን ተከበረ</h1>

<h2 class="align-center">በኢትዮጵያ በቅርቡ የታፈኑና የተገደሉ ሰዎች ዝርዝር ይፋ ሆነ</h2>


<p>ትግላችን ሰላማዊና ሕጋዊ ነው። በሰላምና በሕግ አትታገሉ የሚሉ ካሉ ጊዜ ይፍጅ እንጂ ዓላማችንን በመገንዘብ ከጐናችን እንደሚሰለፉ እምነታችን የፀና ነው ሲሉ የኢትዮጵያ ሰብዓዊ መብት ጉባዔ ሊቀመንበር ፕሬዝዳንት ፕሮፌሰር አንዳርጋቸው ተስፋዬ አስታውቀዋል።</p>

<p>ይህ የተገለጠው 50ኛው ዓመት የዓለም ሰብዓዊ መብት ቀንን አስመልክቶ በኢሰመጉ ጽ/ቤት ታህሣስ 1 ቀን 1991 ዓ.ም በተጠራው ስብሰባ ላይ ሲሆን በዚሁ ጊዜ ፕሮፌሰር አንዳርጋቸው ሲገልጹ ሁለተኛው የዓለም ጦርነት ያስከተለው የሕዝብ እልቂትና መከራን በመገንዘብ ተመሳሳይ ችግር እንዳይከተል የተባበሩት መንግሥታት ድርጅት በተመሰረተ በ3ኛው ዓመት የሰው ልጆችን ሰብዓዊ መብት እንዲከበር አባል ሃገሮች ስምምነት ላይ ደርሰው እንዳፀደቁት ገልጸዋል።</p>

<p>የ50 ዓመት ዕድሜ ያስቆጠረው ዓለም አቀፍ የሰብዓዊ መብቶች ድንጋጌ ከወጣ ወዲህ በርካታ በቅኝ ግዛት እጅ የነበሩ ሃገሮች ነፃነታቸውን አግኝተዋል ያሉት የኢሰመጉ ሊ/መንበር ከቅኝ ግዛት መወገድ በኋላ የአዳዲሶቹ አገዛዞች ሥርዓት ጫና ከፍቶ መታየቱን ጨምረው ገልጸዋል።</p>

<p>የእምነት፣ የንግግር፣ የመፃፍና የመደራጀት መብቶች በአምባገነን አገዛዞች ሥርዓት ሥር እስከ ዛሬም እየተረገጡ ናቸው። ይህን አስከፊ የመብት ረገጣ ቢቻል መግታት ካልሆነም መጠኑን መቀነስ አስፈላጊ መሆኑን የተረዱ መንግሥታት ጥረት የቀጠለ ቢሆንም በተለይ በዓለም ዙሪያ በአናሳ ጐሳዎች ላይ ጫናውና ሰቆቃው ቀጥሎ ይታያል ብለዋል።</p>

<p>በተለያዩ ሃገሮች የተቋቋሙ የሰብዓዊ መብት ተሟጋቾች ይህን ግፍ ሲያጋልጡ ቆይተዋል። መብት አስከባሪዎቹ የሚያሰሙት ጩኸትና አቤቱታ ፈጣንና ያልተስተካከለ ምላሽ፣ የዘገየና የተወሰነም ቢሆን ተፅዕኖ ማሳደሩ ግን አይካድም በማለት ያስደመጡት ፕሮፌሰር አንዳርጋቸው በብዙ ሃገሮች የሚገኙ የሰብዓዊ መብት ተከራርካሪዎች ላይ የሚደረገው ጫና እስከ ግድያ የዘለቀ በመሆኑ ኢሰመጉ በተገኘበት ዓለም አቀፉ የሰብዓዊ መብት ተሟጋች ድርጅት ሕዳር 1 ቀን 1991 ዓ.ም በጆሃንስበርግ (ደቡብ አፍሪካ) ባደረገው ስብሰባ የሰብዓዊ መብት ተከራካሪ ድርጅቶች ሰባ የሰብዓዊ መብት ተከራካሪ ድርጅቶች ሕልውናቸውን የሚያስጠብቅ ውሳኔ አስተላልፏል ሲሉ ገልጠዋል።</p>

<p>በዚሁ ዓለም አቀፍ ውሳኔ መሠረት በመብት አስከባሪ ግለሰቦች ላይ የሚደረገው ማስፈራራት እንደተደረገ ይቆጠራል። የየሃገሩ መንግሥታት የሰብዓዊ መብት አስከባሪዎችን እንቅስቃሴ እንዲያከብሩ ያሳስባል። አደጋ ላይ ለሚገኙ የሰብዓዊ መብት አስከባሪዎች የስደተኝነት መብት መስጠት የተባበሩት መንግሥታትና በሥሩ የሚገኙ የሰብዓዊ መብት ኮሚሽኖች ለሚያከናውኑት ተግባር የየሃገሩን የሰብዓዊ መብት ተከራካሪ ድርጅቶችን እንዲያማክሩ ያዛል።</p>

<p>የእርዳታ ሰጪ ሃገሮችም ሆኑ ድርጅቶች በእርዳታ ፕሮግራማቸው የሰብዓዊ መብት አስከባሪዎችን ጠይቆ ሰብዓዊ መብት ስለመቀበሉ እንዲያረጋግጡ መጠየቅና ድንበር ዘለል ኩባንያዎችም ስለሚያደርጉት አጠቃላይ እንቅስቃሴ የመብት ተከራካሪዎችን እንዲጠይቁ የሚሉት ድንጋጌዎች በዓለም አቀፉ የሰብዓዊ መብት ስብሰባ ላይ ተነስተው መፅደቃቸውን ፕሮፌሰር አንዳርጋቸው ተስፋዬ ገልፀዋል።</p>

<p>በዕለቱ ጥሪ የተደረገላቸው የውጪና የሃገር ውስጥ እንግዶች የተገኙ ሲሆን አጠር ያለ ውይይትም መደረጉን ከሥፍራው መረዳት ተችሏል።</p>

<p>ይህ በእንዲህ እንዳለ የኢትዮጵያ ሰብዓዊ መብቶች ጉባዔ ሕዳር 29 ቀን ባወጣው መግለጫ አቶ እድሜአለም ማናየ የተባሉ የ26 ዓመት ወጣት ጥቅምት 14 ቀን 1991 ዓ.ም የፖሊስ የደንብ ልብስ በለበሱ ፀጥታ አስከባሪዎች ባሉበት መገደላቸውን ይፋ አድርጓል። በተጨማሪም አቶ በላይ ጥላሁን የተባሉ የ26 ዓመት ወጣት በሞጆ ከተማ ነዋሪ የሆኑ ግለሰብ ጥቅምት 24 ቀን 1991 ዓ.ም ከለሊቱ 6:10 ላይ የፖሊስ ወታደር በሆነው ደጀኔ ታዬ በጥይት መገደላቸውን ጠቅሶ ገዳዩ በቁጥጥር ስር የዋለ ቢሆንም እስከ አሁን ፍ/ቤት አልቀረበም ብለዋል።</p>

<p>እንዲሁም የመቶ አለቃ ዘሪሁን ቀናጤ፣ አቶ ሸምሰዲን አህመድ፣ አቶ ዮሐንስ ጃለታ፣ ወ/ሮ ለተብርሃን መንግሥቴ የተባሉ ኢትዮጵያውያን በተለያዩ ጊዜያት ታፍነው ተወስደው እስከአሁንም የት እንዳሉ አለመታወቁን በመግለጫው አካቷል።</p>

<p>የኢትዮ አውቶሞቲቭ ኃላፊነቱ የተወሰነ የግል ኩባንያ የሆኑት አቶ ተስፋዬ ወርቃፈራሁ በሃገሪቱ ሕግ መሠረት የኩባንያው ባለንብረቶች ውክልና ሰጥተዋቸው ምክንያቱ ግልፅ ባልሆነ መንገድ ለእስር ተዳርገዋል። የኢትዮጵያ ንግድ ባንክ ኩባንያውን ከኪሳራ ለመከላከልና የባንኩ በኩባንያው ላይ ያለውን ገንዘብ ለማስከበር ሲል ሌላ ሥራ አስኪያጅ ሾመዋል። «አካልን ነፃ የማድረግ አቤቱታ» በአቶ ተስፋዬ ወርቃፈራሁ ቤተሰቦች በኩል አቤቱታ የቀረበለት ፍ/ቤት ፓሊስ አቶ ተስፋዬ ወርቃፈራሁን ያሰረበትን ምክንያት ከማስረዳት ጋር እንዲያቀርብ በፍ/ቤቱ ቢታዘዝም አልቀረበም።</p>

<p>ፍ/ቤቱ ለሦስት ጊዜ ያህል ፖሊስ ቀርቦ ምክንያቱን እንዲያስረዳ ቢያዝም አልቀረበም። አቶ ተስፋዬ ወርቃፈራሁ የፍ/ቤቱ ቀነ ቀጠሮ ከመድረሱ ከአንድ ቀን በፊት ከእስር የተፈቱ ቢሆንም እስከ አሁንም ወደ ምድብ ሥራቸው አልተመለሱም። በዚህም ሳቢያ ከነቤተሰቦቻቸው በችግር ላይ እንዳሉ ነው የኢሰመጉ መግለጫ የሚያስረዳው።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ታኅሣስ 4 ቀን 1991</a></p>

</body>
</html>	
