<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የፓሪሱ የተቃዋሚዎች ጥሪ ለወያኔ የተላከ የልመና ማመልከቻ አይደለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የፓሪሱ የተቃዋሚዎች ጥሪ ለወያኔ የተላከ የልመና ማመልከቻ አይደለም»</h1>

<p class="align-center">ኢተፖድህ</p>


<p>የፓሪስ ተቃዋሚ ፖለቲካ ድርጅቶች ሕብረት (ኢተፖድህ) የነፃ ምርጫና የብሔራዊ ውይይት ጥሪ የኢትዮጵያ ሕዝብና ታጋይ ልጆቹ በዚህ አማራጭ ዙሪያ ተሰብሰበውና ተደራጅተው ወያኔ ኢሕአዴግን አስጨንቀው እንዲይዙ የቀረበ የትግል ጥሪ እንጂ ለወያኔ የተላከ የልመና ማመልከቻ አይደለም ሲል በዋሽንግተን የሚገኘው የሕብረቱ ቅርንጫፍ ጽ/ቤት ባሰራጨው ጹሑፍ አስታቋል።</p>

<p>ዛሬ ይሁን የዛሬ አስርም ሆነ ሃያ ዓመት የሃገራችን ችግሮች የሚፈቱት በተሟላ ዲሞክራሲያዊ ሥርዓትና ለዚህ አመቺ የሆነ የኃይል ሚዛን ሲፈጠር ነው የሚለው የሕብረቱ ቅርንጫፍ ጽ/ቤት ይህን ውጤታማ የኃይል ሚዛን ለመፍጠር የተቃዋሚ ኃይሎች በጋራ መታገል እንዳለባቸው በተደጋጋሚ መነገሩን አስታውሷል።</p>

<p>የፓሪሱን ሕብረት የፈጠሩት ስምንት የፖለቲካ ድርጅቶች ያስገኙት ድል በኢትዮጵያ ሕዝብ ትግል ውስጥ አዲስ ምዕራፍ ከፋች ነው። ሕብረቱን የፈጠሩት የፖለቲካ ድርጅቶች ያለማንም አስገዳጅነት ወይንም ወትዋችነት በስምምነት ነው። ይህንን መሠረታዊ ሃቅ ያልተረዱ ከፍተኛ ውዥንብር ውስጥ የሚወድቁበት ትግላቸውም የሚዳከምበት ሁኔታ ይፈጠራል። በሂደት የሕብረቱን ዓላማ ለመረዳት አሁንም ጊዜው ስላለ የኢትዮጵያ ዲሞክራቲክ ኃይሎች የሚጠበቅባቸውን ውስብስብ ትግል አስፈላጊውን ጥራት ተላብሰው እንዲራመዱ አስታውቋል።</p>

<p>የፓሪሱ ጥሪ የትግል ጥሪ እንጂ የልመና ማመልከቻ ባለመሆኑ የዚህ ጥንስስ ስኬታማነትም ሆነ ውድቀት የሚለካው ኢሕአዴግ በሚሰጠው አዎንታዊ ወይም አሉታዊ ምላሽ አይደለም። የትግል ጥሪ ስኬታማነቱ የሚለካው በመላው ዓለም የሚገኙ ኢትዮጵያውያንና በሃገር ውስጥ ያሉት ሁሉ በኢተፖድህ አባላትና በሌሎች ሃገር ወዳድና ዲሞክራት ኢትዮጵያውያን በሚያሳዩት ታታሪነትና ትግሉ በሚሰጠው ፍሬ መሆኑን በዋሽንግተን የኢተፖድህ ቅርንጫፍ ጽ/ቤት ካሰራጨው ጹሑፍ ለመረዳት ተችሏል።</p>

<p>የሃገራችን እድል በወያኔ ኢሕአዴግ እጅ ያለ ይመስል ምን ምላሽ ይሰጥ ይሆን? እያልን ችግሩን ሁሉ በዚህ ጥያቄ ላይ ማንጠልጠሉ ታሪካዊ ስህተት ይፈጥራል ያለው የአሜሪካን የኢተፖድህ ቅርንጫፍ ጽ/ቤት የግል ጥሪ የቀረበለት ኢትዮጵያውያን ወንድሞችና እህቶች ለዚህ ጥሪ የተግባር ምላሽ የሚሰጡበት የስብስብ መድረክ መፍጠር ዋነኛ ተግባር ሊሆን ይገባዋል ሲል ጥሪውን ያቀርባል።</p>

<p>በዚህ የትግል ስልት ተቃዋሚዎች ዋናው ጉዳያቸው አድርገው ከሰሩ ወያኔ ኢሕአዴግ ዛሬ አሻፈረኝ ቢልም ነገ ይኼንን የማይልባቸው ዓለም አቀፋዊ መስፈርቶች ሊያስገድዱት እንደሚችሉ የገለጠው የኢተፖድህ ጹሑፍ ወያኔ ኢሕአዴግ በዚህ አሻፈረኝ ባይነቱና በምርጫው ፌዙም መቀጠል አይችሉም ሲል አስታውቋል።</p>

<p>ከኢሕአዴግ የሚገኝ አንዳችም ነገር የለም። በልመና ጊዜያችንን ማጥፋት የለብንም የሚል ወሬ የሚያራግቡ እንዳሉ ያስታወቀው ኢተፖድህ የሕብረቱ የትግል ሰነድ ያልገባቸው ናቸው። ሕብረቱ በመታገያ ሰነዶቹ ታግሎ ያታግል እንጂ ወያኔን ሊለምን የተመሰረተ አይደለም ሲል ነቀፌታውን ዋጋ ቢስ በማለት አጣጥሎታል።</p>

<p>በመጨረሻም ባይሆን የጐደለውን እያሟሉ በዚህ አመቺ ሁኔታ ሕብረቱን ማጠናከርና መገንባት ይገባል። ከዚህ ውጪ ትኩረትን ማሰባጠር እጅግ አደገኛ ስሌት ነው በማለት አስጠንቅቆ ውጤቱም ማለቂያው ለማይታየንና በረጅም ጊዜ ድካም ተመልሶ የተገኘውን የዲፕሎማሲና የፖለቲካ አጥቂነት ሰዶ ማሳደድ ሊሆን ይችላልና እጅግ መጠንቀቅ ያስፈልጋል ሲል ጹሑፉ መልዕክቱን ደምድሟል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ታህሣሥ 19 ቀን 1991</a></p>

</body>
</html>	
