<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አ/አ ንግድ ምክር ቤት ለነጋዴዎች ብድር ሊሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አ/አ ንግድ ምክር ቤት ለነጋዴዎች ብድር ሊሰጥ ነው</h1>


<p>የንግድ ሥራን ለማካሄድ የባንክ ብድር ማግኘት ችግር የሚገጥማቸው ጀማሪና አነስተኛ የንግድ ድርጅቶችን ለመርዳት የሚያስችል ለመጀመሪያ ጊዜ የብድር ፈንድ ከመስከረም 1991 ዓ.ም ጀምሮ የሚመሠረት መሆኑን የአዲስ አበባ ንግድ ም/ቤት አስታውቋል።</p>

<p>ይህ የተገለጠው ም/ቤቱ በመስከረም ወር 1991 ዓ.ም የወርቅ ኢዮበልዮ በዓሉን የሚያከብር መሆኑን አስመልክቶ ይፋ በአደረገው ዜና ሲሆን የሚቋቋመው የብድር ፈንድም ከብር 10 ሚሊዮን ብር ጀምሮ እያደገ እንደሚሄድ የም/ቤቱ የዜና ምንጭ አስታውቋል።</p>

<p>የአዲስ አበባ ንግድ ም/ቤት 50ኛ ዓመት በዓሉን የሚያከብረው የም/ቤቱ የዲሬክተሮች ቦርድ ባወጣው መመሪያ መሠረት ለበዓሉ በድምቀት መከበር አዘጋጅ ኮሚቴ በመመስረት እንደሆነም ገልጦ በዚሁ በዓል ላይ ከም/ቤቱ ምስረታ ጀምሮ በአባልነት የዘለቁ፣ የመንግሥት ባለሥልጣናት፣ የኮር ዲፕሎማቲክ አባላት፣ የም/ቤቱ አባላትና ሌሎቹ ጥሪ የተደረገላቸው እንግዶች እንደሚገኙ አስታውቋል።</p>

<p>ይህ በእንዲህ እንዳለ የአዲስ አበባ ንግድ ም/ቤት ፕሬዝዳንት የሆኑትን አቶ ክቡር ገናን በመኮነን የኢትዮጵያ ንግድ ም/ቤት ለኤምባሲዎችና ለተለያዩ መንግሥታዊ መ/ቤቶች የአሰራጨው ጹሑፍ አቶ ክቡር ገና የኢትዮጵያ ንግድ ህብረተሰብን በመወከል ወደ ተለያዩ ሀገሮች ተልከው እንደነበር አስታውሶ ሆኖም ግን ተልዕኮአቸውን ሳይወጡ አቋርጠው ተመልሰዋል፣ በዚህም መንግሥትን ቅር አሰኝቷል ይላል።</p>

<p>የኢትዮጵያም ሆነ የአዲስ አበባ ንግድ ም/ቤቶች በንግድ ሥራ የተሰማሩ የህብረተሰብ ክፍሎች ያቋቋሙት ነው። ተጠሪነታቸውም ለንግዱ ህብረተሰብ መሆኑ አያጠያይቅም። መንግሥትን ለማስደሰት ወይም ለማስቀየም የሚሰሩ አይደለም። የአቶ ክቡር ገና የውጭ አገር ስብሰባዎችን ማቋረጥ መንግሥትን በምንም መልኩ ቅር ሊያሰኘው አይችልም የሚል አስተያየት ከብዙዎች የተሰነዘረ ነው።</p>

<p>የኢትዮጵያ ንግድ ም/ቤት አያይዞም አቶ ክቡር ገና ለሥራው አመራር ብቃት የላቸውም፣ ዲሞክራሲያዊ አሰራርን አይከተሉም፣ የም/ቤቱን ገንዘብ ከሕግ ውጪ አባክነዋል ሲል ይከሳል። ይህንኑ ወቀሳ ተከትሎ የተሰማው የአዲስ አበባ ንግድ ም/ቤት በበኩሉ «ከአሉባልታ በፊት ሥራ ይቅደም» በሚል ርዕስ ባወጣው መግለጫ እውነት አቶ ክቡር ገና ለሥራው አመራር ብቃት የላቸውም? ሲል ይጠይቃል። ሲያክልም የም/ቤቱን ገንዘብ አባክነዋል? ለተጎጂ ወገኖቻችንስ ዕርዳታ እንዳይሰበሰብ አድርገዋል? በማለት የተለያዩ ጥያቄዎችና አቅርቦ ይህንን ሁሉ ወቀሳና ክስ ልብ ብሎ ለሚያስተውል ንፁሕ ኅሊና ሀቁ ሊሰወርበት አይችልም ሲል በአፅንኦት ገልፆአል።</p>

<p>መግለጫው አያይዞም የኢትዮጵያ ንግድ ም/ቤት የተለያዩ ከተሞች ንግድ ም/ቤቶች የሚያቋቁሙት ሆኖ ሳለ የአዲስ አበባ ንግድ ም/ቤት ተወካይ በሌለበት የከተማው ም/ቤት ፈርሶ በሌላ እንዲተካ ሲል ያስተላለፈው ውሣኔ በአዲስ አበባ ንግድ ህብረተሰብ ላይ የተሰራ ደባ እና በማን አለብኝነት የተፈፀመ ታላቅ ድፍረት ነው ሲል ከበድ ያለ ወቀሳ ሰንዝሯል። «ከወሬና ከአሉባልታ በፊት ሥራ ይቅደም» በሚል ርዕስ ተቃውሞውን ያሰማው የአዲስ አበባ ንግድ ም/ቤት መግለጫ የንግድና ኢንዱስትሪ ሚኒስቴር ባለበት ኃላፊነት ለጉዳዩ ትክረት ሰጥቶ ሀቁ እንዲወጣና ም/ቤቶቹ ዝናና ክብራቸውን ይዘው እንዲቆዩ የበኩሉን ጥረት ያደርግ ዘንድ አሳስቦአል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መስከረም 24 ቀን 1991</a></p>

</body>
</html>
