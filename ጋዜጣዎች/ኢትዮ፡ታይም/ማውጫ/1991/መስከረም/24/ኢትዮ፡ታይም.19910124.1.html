<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ታዬ አዲስ ክስ ሊመሠረትባቸው ነው አምነስቲ በካቴና መታሠራቸውን ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head> 
<body>


<h2 class="align-center">ዶ/ር ታዬ አዲስ ክስ ሊመሠረትባቸው ነው አምነስቲ በካቴና መታሠራቸውን ተቃወመ</h2>


<p>ከታሠሩ ሁለት ዓመት ከአራት ወር ያስቆጠሩት የአንጋፋው ኢመማ ፕሬዝዳንት ዶ/ር ታዬ ወ/ሰማያት ሁለት እጆቻቸውን በካቴና መታሠሩ ጭካኔና ኢ-ሰብዓዊ የሆነ ተግባር ነው ሲል ዓለም አቀፉ የሰብዓዊ መብት ተሟጋች ድርጅት «አምነስቲ» ተቃውሞውን ለዓለም ሕዝብ አሰማ።</p>

<p>በቅርቡ አመነስቲ ይፋ ባደረገው የተቃውሞ መግለጫ እንዳሰፈረ ዶ/ር ታዬ ወ/ሰማያት በጠባብ ክፍል ውስጥ ነው የታሰሩት፣ የተፈጥሮ ብርሃን ማግኘት እንኳን አልተፈቀደላቸውም። ሁለት እጆቻቸው በሠንሰለት ታስረዋል። ይህ እርምጃ የሰው ልጆችን ክብር የነካ ጨካኝና ኢ-ሰብዓዊ ነው ሲል መግለጫው ኮንኗል።</p>

<p>በተጨማሪም ይላል አምነስቲ ዶ/ር ታዬ የሕሊና እስረኛ ናቸው። ከጠበቆቻቸው ጋር እንደ ልብ የመገናኘት መብት የላቸውም። ይህ ዓለም አቀፍ የሰብዓዊ መብቶችን ሕግጋት የተጋፋ ድርጊት ነው ካለ በኋላ ለዚህ ሁሉ ስቃይ የተዳረጉት የኢመማ መሪ እስር ቤት የተዳረጉት የኢመማ መሪ እስር ቤት ውስጥ የደረሰባቸውን በደል ጉዳያቸውን ለያዘው ፍ/ቤት አቤቱታ ለማቅረብ ጥያቄ ማንሳታቸው እንደሆነ መግለጫው አስታውሷል።</p>

<p>የማህበሩ ጽ/ቤትም ካለፈው ነሐሴ ወር 1990 ዓ.ም ጀምሮ በመንግሥት የፀጥታ ኃይሎች ታሽጓል። ከዶ/ር ታዬ ሌላ ሦስቱ የማህበሩ ሥራ አስፈፃሚ አባላት አቶ ሽመልስ ዘውዴ፣ አቶ አባተ አንጎሬና አቶ አወቀ ሙሉጌታ በቁጥጥር ስር እንዲውሉ ተደርጓል።</p>

<p>በአለፉት አምስት ዓመታት ውስጥ የኢትዮጵያ መንግሥት ማኅበሩ ጉዳይ ጣልቃ በመግባት የከፋ በደል አድርሷል በማለት አትቶ ድርጊቱ ዓለምአቀፉን የሰብዓዊ መብት ሕጎች የጣሰ ነው ሲል ወቀሳ ሰንዝሮአል።</p>

<p>በመጨረሻም የዶ/ር ታዬ የጤንነት ጉዳይ ያሳስበኛል። ከጠበቆቻቸውም አለመገናኘታቸውም ትልቅ የሕሊና ቅጣት ነው። እጆቻቸውን በካቴና መታሠራቸው የዓለም አቀፉን የሰው ልጅ መብት የጣሰ ነው በማለት አስገንዝቦ የኢትዮጵያ መንግሥት ዓለም አቀፉን የሰብዓዊ መብት ሕጎች በተለይም ቁጥር 5 የሚያዘውን የእስረኞች አያያዝ ደንብ ያከብር ዘንድ ጠይቋል።</p>

<p>ይህ በዚህ እንዳለ ዶ/ር ታዬ ወ/ሰማያት እዚያው እስር ቤት እንዳሉ ተጨማሪ ክስ ሊመሠረትባቸው መሆኑ ታውቋል። የክስ ማመልከቻ አቅራቢ የሆኑት አቶ የሺዋስ የተባሉ «የተለጣፊው» መሪ የነበሩ ሲሆን አሁን በሥልጣናቸው ላይ እንደሌሉ ነው የሚታወቀው።</p>

<p>የክሱ ጭብጥ የጽ/ቤቱን ንብረት እንድታስረክቡ የሚል ይዘት ያለው ነው። በክሱ የማመልከቻ ላይ ተከሳሽ ሆነው የቀረቡት ዶ/ር ታዬና በስደት ለንደን ያሉት ዋና ፀሐፊው አቶ ገሞራው ካሣ እንደሆኑም ታውቋል። ስደተኛው ገሞራው ካሣ የክሱ ማመልከቻ በጋዜጣ ጥሪ እንደሚደረግላቸው ለማወቅ ተችሏል።</p>

<p>በቅርቡ ለእስር የበቁት ሦስቱ የማህበሩ ሥራ አስፈፃሚዎችን ንብረቱን ቆጥራችሁ አስረክቡን ተብሎ ለቀረበው ጥያቄ የፍ/ቤት ትዕዛዝ በእጃችን ካልደረሰ በስተቀር አናስረክብም ሲሉ ለእስር መዳረጋቸው ይታወቃል።</p>

<p>ጉዳያቸውን ለማየት የተሰየመው ችሎት ጽ/ቤቱ እንዲታሸግና የንብረት ርክክብ እንዲደረግ ትዕዛዙን የሰጠው ፍ/ቤት እንዲገለጽለት ከሳሽን ጠይቋል። በተሰጠው ምላሽም ትዕዛዙን የሰጠው ፍ/ቤት የከፍተኛው ፍ/ቤት ሁለተኛው የፍትሐብሔር ችሎት እንደሆነ ተገልጿል። ይሁን እንጂ በክስ ማመልከቻው ላይ እነአቶ ሽመልስ ዘውዴ ያልተጠቀሱ መሆናቸውን ጉዳዩን ከሚከታተሉ ወገኖች ለመረዳት ተችሏል።</p>

<p>የማህበሩ ስራ አስፈፃሚዎች አለአግባብ ታስረውብናል የሚል በፍትሕ ሚኒስቴር የወንጀል መምሪያ ጽ/ቤት የአቤቱታ ደብዳቤ የቀረበለት ሲሆን የወንጀል መምሪያውም ሦስቱም ግለሰቦች ለምን እንዳሰረና ጽ/ቤቱ በማን ትዕዛዝ የታሸገ እንደሆነ ምላሹን ለመስከረም 22 ቀን 1991 ዓ.ም ይዞ እንዲቀርብ ለወረዳ 3 ፖሊስ ጣቢያ ትዕዛዝ የሰጠ መሆኑን የማህበሩ ምንጮች ገልጸዋል።</p>

<p>መስከረም 19 ቀን 1991 ዓ.ም በከፍተኛው ፍ/ቤት 3ኛ ወንጀል ችሎት እስረኞቹ የኢመማ ሥራ አስፈፃሚዎች መቅረባቸው ታውቋል። የማህበሩ ጠበቃ ጉዳያቸውን ለመከታተል ለችሎቱ ጥያቄ አቅርበዋል። ችሎቱም እስረኞቹ የኢመማ ተወካይ ስለመሆናቸው ማስረጃ እንዲቀርብለት ለሕግ ጠበቃው ትዕዛዝ ሰጥቷል።

<p>የማህበሩ ሥራ አስፈፃሚ አባል የሆኑት አቶ አሰፋ ማሩ ሚያዝያ 30 ቀን 1990 ዓ.ም በመንግሥት የፀጥታ ኃይሎች በተገደሉበት ወቅት አቶ ሽመልስ ዘውዴ፣ አቶ አባተ አንጎሬና አቶ አወቀ ሙሉጌታ የማህበሩ መሪዎች እንደነበሩ ከሟቹ ጋር በተያያዘ ዜና የኢትዮጵያ ሬዲዮና ቴሌቪዥን በዜና እወጃ ማስደመጣቸው አይዘነጋም።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መስከረም 24 ቀን 1991</a></p>

</body>
</html>
