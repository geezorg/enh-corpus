<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምዕራብ ጎጃም ግጭቱ ጦፏል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በምዕራብ ጎጃም ግጭቱ ጦፏል!</h1>
<h2 class="align-center">«መንግሥት ከእንግዲህ ግብር እንዳይጠይቀን...&ራቁኦ፤</h2>
<p class="align-center">(የአገው ነዋሪ)</p>

<p>በምዕራብ ጐጃም አገው ግምጃ ቤት ከሰባት ዓመት በፊት ለአካባቢው ሕዝብ መገልገያ እንዲሆን የተተከለው የቴሌ ማይክሮ ዌቭ ወደ ዞኑ ዋና ከተማ ለመውሰድ በተፈጠረ አለመግባባት አካባቢው ወደ ከፍተኛ ፍጥጫ እየተሸጋገረ መሆኑን የአካባቢው ዜና አቀባያችን ገልጧል።</p>

<p>የቴሌው ማይክሮ ዌቭ የተተከለው ከሰባት ዓመት በፊት ነው ሕዝቡም በስልክ ተጠቃሚ ለመሆን በጉጉት እየጠበቀ ይገኛል። በንብረቱ ላይ ጉዳት እንዳይደርስ የአካባቢው ሕዝብ ተራ ገብቶ ሲጠብቅ ከርሟል። በሐምሌ ወር 1990 ዓ.ም ላይ ማይክሮ ዌቩም ተነስቶ በዞኑ ዋና ከተማ ለመትከል ባለሥልጣናቱ ትዕዛዝ ቢሰጡም የአገሬው ግምጃ ቤት ከተማ ነዋሪዎች 7 ዓመት ሙሉ ጠብቆ ያኖረውን ማይክሮ ዌቭ አንሰጥም በማለት ድንኳን ተክሎ በተራ እየጠበቀው ቆይቷል። ይኸው ወደ ኮሶ በር የዞኑ ዋና ከተማ ይተከላል የተባለው የቴሌ ንብረት ተነቅሎ ይወሰድ ዘንድ የመንግሥት ባለሥልጣናቱ የአካባቢው ታጣቂዎችና የተጠናከረ የፖሊስ ኃይል ወደ አገው ግምጃ ቤት ከተማ አካባቢ ይልካሉ። ሕዝቡም ንብረታችን ነው አንሰጥም የሚል አቤቱታው ለመጣው ኃይል ገለጠ። በሠራዊቱና በሕዝቡ መሃከል አለመግባባት ተፈጥሮ ንብረቱን በአለበት ሁኔታ እንዲቆይ ተለዋጭ ትዕዛዝ በዞኑ ባለሥልጣናት ተሰጠበት።</p>

<p>ከግምጃ ቤት ከተማ የተወጣጣው ሠራዊትና የፖሊስ ኃይል መሣሪያው ወደ ዞኑ ከተማ (ኮሶ) በር እንዳይወሰድ ሕዝብን አነሳስተዋል በሚል 14 የአካባቢው ነዋሪዎችን አስሮአል። ሕዝብ አሳምጻችኋል ተብለው ለእስር የተዳረጉት ግለሰቦች ከፍተኛ ስቃይ እየደረሰባቸው ነው ሲል ዜና አቀባያችን ጨምሮ ገልጧል።</p>

<p>በተጨማሪም የደረሰን ዜና ቁጥሩን በውል ማወቅ ባይቻልም ከፍተኛ ታጣቂ ኃይል ከፖሊስ ጋር በመተባበር በአካባቢው ሕዝብ ላይ ተኩስ ከፍተውበታል። ሕዝቡም በድንጋይ ሠራዊቱም በጥይት ከተጋጨ በኋላ ማይክሮ ዌቭ ከአገው ግምጃ ቤት ከተማ ተነቅሎ የተወሰደ ሲሆን በአሁኑ ጊዜ ግን የት እንዳለ ዜና አቀባያችን አልገለጡም።</p>

<p>በጉዳዩ ከፍተኛ ሥጋት ያደረባቸው የአካባቢው ባለሥልጣናት ሕዝቡን ለማሳመን በግምጃ ቤት ከተማ ተገኝተው ገለጻ አድርገዋል። አገሪቱ ያለችበት ወቅታዊ ሁኔታ እያወቃችሁ በዚህ ዓይነት አመፅ ተነሳስታችኋል። በእኛ በኩል ሕዝቡን ለዚህ ያነሳሱትን ከሻዕቢያ ለይተን አናያቸውም በማለት የዞኑ ብአዴን ፀሐፊ የሆኑት አቶ ቸኮል አጥናፌ ተናግረዋል። ሕዝቡ በሰጠው ምላሽ «አይደለም ሻዕቢያ ኢሳያስ አፈወርቂን ልትሉን ትችላላችሁ። መንግሥት ለእኛ ካልበጀን እኛም ልንጠቅመው አንችልም። ከአሁን በፊት በምርጫ ለሥልጣን ያበቃናቸው እኛው ስለሆንን በዛሬው ዕለት አውርደናቸዋል። ለእኛ እስካልጠቀሙን ድረስ በእኛ ስም መነገድ አይችሉም።»</p>

<p>«ለሕዝብ እስካልሆነ ድረስ መንግሥትም ቢሆን አንፈልገውም። ለከተማችን የስልክ መስመር መዘርጋት አስፈላጊ ሆኖ ታምኖበት ይህ መሣሪያ በእኛ መሬት ላይ ሰባት ዓመት አስቆጥሯል። ዛሬ በጉልበትም ቢሆን መሳሪያው ተወስዷል። ይህንን እርምጃ ይወሰደው መንግሥት ነው። የእኛን መጠቀም አልፈለጉም። የዞን መስተዳድርም መንግሥት ከእንግዲህ ግብርም ሆነ መዋጮ እንዳይጠይቀን» ሲሉ ለዞኑ ባለሥልጣናት የአካባቢው ሕዝብ በከፍተኛ ቁጭት ሲናገሩ መደመጣቸው በተላከው ሪፖርት ላይ ተመልክቷል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መስከረም 3 ቀን 1991</a></p>

</body>
</html>	
