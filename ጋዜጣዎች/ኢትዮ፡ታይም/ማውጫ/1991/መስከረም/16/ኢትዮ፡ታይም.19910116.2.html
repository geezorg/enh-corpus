<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢመማ መሪዎችን ክስ ፍ/ቤት አልቀበልም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢመማ መሪዎችን ክስ ፍ/ቤት አልቀበልም አለ</h2>


<p>አንጋፋው የኢትዮጵያ መምህራን ማህበር እየደረሰበት ያለውን መንግሥታዊ በደል ዘርዝሮ የማህበሩ ድርጅታዊ ነፃነት ይከበር ዘንድ ለጠቅላይ ሚኒስትር መለስ ዜናዊ በአድራሻ የአቤቱታ ደብዳቤ መላኩን የማህበሩ የቅርብ ምንጮች ገልጸዋል።</p>

<p>የዚሁ አቤቱታ ደብዳቤ በግልባጭ እንዲያውቁት ለኢትዮጵያ ከፍተኛ ባለሥልጣናት የተላከ ሲሆን ለዓለም መምህራን ህብረትና ለአምነስቲ ኢንተርናሽናል እንዲሁም ለአፍሪካ ሂውማን ራይትስ በየአድራሻቸው መላኩን የደረን ዜና ጨምሮ ገልጾአል።</p>

<p>አንጋፋው ኢመማ ትምህርት በጥራትና በስፋት ለዜጎች ሁሉ ይዳረስ ዘንድ የሚታገል ማህበር መሆኑን የጠቀሰው ይኼው ደብዳቤ በተደጋጋሚ የደረሱበትን በደሎች ዘርዝሮ በተለይ ነሐሴ 14 1990 ዓ.ም አዳራሹ የማህበሩ መሪዎች ነን በሚሉ ወገኖች ግፊት ብቻ መታሸጉ ፍትህ እንዲጓደል አድርጓል።</p>

<p>በተጨማሪም የማህበሩ አመርር አካል የሆኑት አቶ ሽመልስ ዘውዴ፣ አቶ አወቀ ሙሉጌታ አቶ አባተ አንጐሬ በወረዳ 3 ፖሊስ ጣቢያ በእስር እየተጉላሉ መሆኑን በደብዳቤው ላይ አስፍሯል። አያይዞም ለችግራችን መፍትሔ ይሰጠን ዘንድ ለክቡርነትዎ በተደጋጋሚ ማቅረባችን ይታወሳል ሲል ለጠቅላይ ሚኒስትሩ አሳስቦ ከሃገር ውስጥ አማላጅ ከመላክ አልፈን የዓለም መምህራን ልዑክ አባል ቀርበው እንደነገሩዎትም ይታወሳል ሲል ጠቅሶ ያለ አግባብ የታሰሩት የማህበሩ መሪዎች ይፈቱልን በፌዴራል ጠቅላይ ፍ/ቤት የተያዘው ጉዳያችን በዚያው እንዲይታልን ያለ አግባብ የታሸገው ጽ/ቤታችን ይከፈትልን ዘንድ በአክብሮት እናመለክታለን ሲል ኢመማ አቤቱታውን አሰምቷል።</p>

<p>ይህ በእንዲህ እንዳለ መስከረም 7 ቀን ለእስር የተዳረጉት የኢመማ አባላትን ጉዳይ እንዲመለከት የምርመራ ፋይል የቀረበለት ፍርድ ቤት ጉዳዩን አልመለከትም ሲል ገልጦ እስረኞቹ ክሳቸው ሳይታይ ወደ ነበሩበት መመለሳቸውን ተያይዞ የመጣው ዜና ገልጾአል።</p>

<p>ፍ/ቤቱ ይህንን ትዕዛዝ የሰጠው እስረኞቹ በ48 ሰዓት ውስጥ ፍ/ቤት ቀርበው ቀጠሮ ሊያዝላቸው ሲገባ ከፍ/ቤት እውቅና ውጪ ለ7 ቀናት መታሰራቸው አግባብነት የለውም በሚል እንደሆነ የሚከታተሉ ወገኖች ገልጸዋል።</p>

<p>በተያያዘ ዜና የማህበሩ ፕ/ት እጆቻቸው እስከ አሁን በካቴና እንደታሰሩ መሆናቸው ታውቋል። የማህበሩ ረዳት ዋና ፀሐፊ አቶ ሽመልስ ዘውዴን በጠና ታመው እንደሚገኙ ለጉዳዩ ቅርበት ያላቸው ምንጮች ያስረዳሉ።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መስከረም 16 ቀን 1991</a></p>

</body>
</html>	
