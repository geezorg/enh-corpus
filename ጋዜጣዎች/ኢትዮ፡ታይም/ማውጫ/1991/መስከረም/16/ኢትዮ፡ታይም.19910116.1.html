<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር በየነና ረ/ፕሮፌሰር መረራ የፓሪሱን ውሳኔ ለማስተዋወቅ አውሮፓን እያካለሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር በየነና ረ/ፕሮፌሰር መረራ የፓሪሱን ውሳኔ ለማስተዋወቅ አውሮፓን እያካለሉ ነው</h2>


<p>ለመጪው ዘመን የሰላም ተስፋ አስጨብጧል ተብሎ እምነት የተጣለበት ሁለተኛው የፓሪሱ የኢሕአዴግ ተቃዋሚ ድርጅቶች ስብሰባ በአጥጋቢ ውጤት ከተጠናቀቀ በኋላ በአውሮፓ ፓርላማና በተለያዩ ሃገሮች ጉባዔው ያስጨበጠውን ውጤትና ስለ ድርጅታዊ አቋሙ በዶ/ር በየነ ጴጥሮስና በረዳት ፕ/ር መረራ ጉዲና ማብራሪያ የተሰጠ መሆኑን ከሥፍራው የተሰራጨው ዜና ገልጾአል።</p>

<p>የስምንቱ ታዋቂ የኢሕአዴግ ተቃዋሚ ኃይሎች ታሪካዊ ጉባዔ ባስተላለፈው ውሳኔ መሰረት ሁለቱ የጉባዔው ተሳታፊ ምሁራን በሆላንድ ውጪ ጉዳይ ሚኒስቴር ጽ/ቤት ተገኝተው ስለ ጉባዔው አጠቃላይ ውሳኔና አቋም ገለጻ ያደረጉ ሲሆን ጉባዔው ስላደረገውም ብሔራዊ ጥሪ አስፈላጊነት ከወቅታዊ የሃገሪቱ ተጨባጭ ሁኔታ ተነስተው ሰፋ ያለ ማብራሪያ መስጠታቸውን ዜናው ጨምሮ ገልጾአል።</p>

<p>ገለጻውን ያደረጉት ዶ/ር በየነና ፕ/ር መረራ ጉዲና እንዳሉት ዲፕሎማሲያው ጉዞ ስኬታማ መሆኑን አስታውቀው በዚህ ሥልጡን ዘመን ከሰላማዊ ትግል ይልቅ በኃይል ሥልጣን መረካከብ ጊዜ ያለፈበት አካሄድ ነው ሲሉ ያላቸውን አቋም አስታውቀዋል።</p>

<p>ሦስተኛውን ገለጻ ያደረጉት የሁለቱ ተቃዋሚ ድርጅቶች መሪዎች በኔዘርላንድ የኢትዮጵያውያን ማህበር ባደረገው ስብሰባ ላይ ተገኝተው ስለ ኢትዮጵያ ወቅታዊ ተጨባጭ ሁኔታ፣ ሁለተኛው የፓሪስ ጉባዔ የደረሰበትን ጭብጥና ያስተላለፈውን ውሳኔ በተመሳሳይ ገለጻ አድርገዋል።</p>

<p>ጉባዔው ፍጹም መግባባት የሰፈነበት እንደነበር ያስታወሱት እኝሁ ምሁራን የወደፊቱን ያገራችንን ዕድል ሊወስን እንደሚችል እምነታቸው እንደሆነ ገልጸዋል።</p>

<p>በኔዘርላንድ የሚገኙ ኢትዮጵያውያን በበኩላቸው ለጋራ ሕብረቱ መጠናከር የበኩላቸውን እገዛ እንደሚያደርጉ ቃል ገብተዋል። በተጨማሪም ዶ/ር በየነና ረዳት ፕ/ር መረራ በጀርመን ፍራንክፈርት ከተማ ከጀርመን ፓርላማና ውጪ ጉዳይ ሚኒስቴር መስሪያ ቤት ጋርም ስለ አዲሱ ዲሞክራሲያዊ መርህና ብሔራዊ ጥሪው ስላከተታቸው ጉዳዮች ለባሥልጣኖቹ ማብራሪያ ሰጥተዋል።</p>

<p>አያይዘውም የጋራ ሕብረቱ ቅርንጫፍ ጽ/ቤት ምስረታና የተግባር ኮሚቴው በቅርቡ መቋቋም አስመልክቶ ስምምነት ላይ መደረሱ ታውቋል። ይህም እውን እንዲሆን የሚጠበቅ ነው ሲል ዜናው ጨምሮ ገልጾአል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም መስከረም 16 ቀን 1991</a></p>

</body>
</html>	
