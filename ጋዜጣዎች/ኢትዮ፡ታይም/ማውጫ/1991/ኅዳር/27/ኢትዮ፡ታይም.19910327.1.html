<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሌንጮ ለታ ከኦነግ አመራር መባረራቸውን አመኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">አዲሱን አመራርም ተቹ</h3>

<h1 class="align-center">ሌንጮ ለታ ከኦነግ አመራር መባረራቸውን አመኑ</h1>


<p>የሻዕቢያ ወረራ ኢትዮጵያን በበታችነት በመመልከትና ኢኮኖሚ ጥቅም ማግኛ የነበረው ፍላጐት መምከን ያስከተለው ውስብስብ ችግር እንጂ የድንበር ይገባኛል ጥያቄ ነው ተብሎ ለኢትዮጵያውያን መቅረቡ መሠረታዊ ምክንያት አይደለም ሲሉ ኤርትራን በማስገንጠሉ ሂደት የበኩላቸውን ድርሻ የተወጡት አቶ ሌንጮ ለታ ጀርመን ውስጥ ለሚታተመው ጋዜጣ መግለጫቸውን ጠቅሶ ጦማር ጋዜጣ ሀተታውን አስነብቧል።</p>

<p>የድንበር ውዝግብ ወደ ጦርነት ለመግባት መሠረታዊ ምክንያት አይደለም። የሁለቱ ሃገሮች ውዝግብ የድንበር ውዝግብ ሳይሆን ከዚያው ያለፈ ውስብስብ ችግር እንደሆነ የገለጡት አቶ ሌንጮ ለታ ኤርትራ ከመገንጠል በኋላ የገጠማት አካባቢያዊና ዓለም አቀፋዊ ችግር በሃገር ውስጥ ሊያስከትል የሚችለው ቀውስ በዝርዝር አለመታየቱ ነው። አያይዘውም አሳዛኙ ነገር ለኤርትራ መገንጠል የተወሰኑ ሰዎች ፍላጐት ብቻ መሆኑን አስታውቀዋል።</p>

<p>አቶ ሌንጮ ለታ እሳቸው የነበሩበት አመራር ፈርሶ አዳዲስና ወጣት በሆኑ ኦሮሞዎች እንደተተካ የእምነት ቃላቸውን ሰጥተው አዲሱ አመራር የያዘው አቋም የቀድሞውን «የኦሮሞ ነፃ መንግሥት» መመሥረትን ነው ብለዋል። አዲሱ አመራር ለእኛ ለኦሮሞዎች ከወቅቱ የዓለምና የአካባቢ ተጨባጭ ሁኔታ ጋር የኦሮሞን የፖለቲካ ባህል ልናራምድ የምችልበት ዕድል እንዲሰጠን ነው እንጂ ያለፈ አጀንዳ አንስቶ ለመነጋገር አሁን ያለው ሁኔታ በፍፁም አይፈቅድም ሲሉ የቀድሞውን የመገንጠል ዓላማ በጐን አጣጥለውት አልፈዋል። የቆየው አጀንዳ ዋጋ የሌለው ነው። ይህን አንስቶ ከማገላበጥ ከአዳዲስ ሃሳቦች ጋር መራመድ ያስፈልጋል የሚሉት አቶ ሌንጮ ለታ ከአቶ ኢሳያስ ሻዕቢያ ጋር የቆየ ቁርኝት እንዳላቸው የብዙዎች ምስክርነት ይደመጣል።</p>

<p>ይሁን እንጂ ድርጅታቸው ኦነግ ከሻዕቢያ ጋር እንዳልተወዳጀና ግንኙነቱን የፈጠሩት አዳዲሶቹ የኦነግ አመራር እንደሆኑና የያዙትም የመገንጠል ዓላማ እንደማያዋጣቸው ነው አቶ ሌንጮ የሚናገሩት።</p>

<p>ይህ በእንዲህ እንዳለ የኦሮሞ ነፃ አውጪ ግንባር በመጪው 2000 ዓ.ም በሚደረገው ምርጫ እንዲሳተፍ ገዢውን ፓርቲ የአሜሪካን መንግሥት እያግባባው መሆኑን ለግንባሩ ቅርበት ካላቸው ምንጮች ለማወቅ ተችሏል።</p>

<p>እንደምንጮቹ ገለጣ ከሆነ ኦነግ የሃገሪቱን ሕገ መንግሥት ተቀብሎ ሽብርተኝነትና ጦረኝነትን በማውገዝ ምርጫውን ተቀብሎ መሳተፍ ብቸኛ አማራጭ እንደሆነ ነው የሚያስደምጡት።</p>

<p>ዩኤስ አሜሪካን ኦነግን ምርጫው እንዲገባ ጥሪ ብታደርግም በኦነግ አባልነት የታሰሩና የተገደሉ የማኅበሩ አባላት በኢህአዴግ ሕገወጥ እርምጃ የተፈፀመባቸው መሆኑን ዓለም አቀፍ የሰብዓዊ መብት ተሟጋች ድርጅት የኢህአዴግ መንግሥትን በተደጋጋሚ ሲከስ መቆየቱ ይታወቃል።</p>

<p>በኢትዮጵያ ዘላቂ ሰላምና የተሟላ ዲሞክራሲያዊ ሥርዓት ለመፍጠር ለወያኔ ኢህአዴግ መንግሥት ብሔራዊ ውይይትና እርቅ ለመፍጠር ጥሪ ያቀረቡት የፓሪሱ ጉባዔ ሕብረት ተቃዋሚ የፖለቲካ ድርጅቶች እስከ አሁን በቂ ምላሽ ባላገኙበት ወቅት ከሽብርተኛው አልኢትሃድ ጋር ወዳጅነት የፈጠረውና በሽብርተኝነት የተፈረጀው ኦነግ በምርጫው እንዲሳተፍ በዩ ኤስ አሜሪካ የማግባቢያ ሃሳብ መቅረቡ ዩ ኤስ አሜሪካ በኢትዮጵያ ውስጥ ያላትን የመወሰን ሥልጣን ያሳያል የሚሉት ታዛቢዎች ኦነግ ይህንን አማራጭ ከተቀበለ ካለፈው የበለጠ አደጋ እንደሚገጥመው ይናገራሉ።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ኅዳር 27 ቀን 1991</a></p>

</body>
</html>
