<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን ከኢትዮጵያ መውጣታቸው በኢትዮጵያ ኢኮኖሚ ላይ ተፅዕኖ እንደማይኖረው ብርሃነ መዋ ገለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራውያን ከኢትዮጵያ መውጣታቸው በኢትዮጵያ ኢኮኖሚ ላይ ተፅዕኖ እንደማይኖረው ብርሃነ መዋ ገለጡ</h2>


<p>በድንበር ይገባኛል ሰበብ የኢኮኖሚ ፍላጐትዋን ለማሟላት ሻዕቢያ በኢትዮጵያ ላይ ወረራ መፈፀሙንና ይህንንም ፍላጐቱን ለማሟላት ዛሬም ያልተገታ ፍላጐት እንዳለው የኤርትራ ምሁራን በተዘዋዋሪ እየተናገሩ ሲሆን የኢትዮጵያው ምሁር አቶ ብርሃነ መዋ በበኩላቸው ኤርትራዊያን ወደ ኢትዮጵያ መግባትና አሁን ሃገሪቱን ለቀው መውጣት በሃገሪቱ ኢኮኖሚ ዕድገት ላይ የሚያሳድረው አንዳችም ተፅዕኖ እንደማይኖረው ከአንድ ሬዲዮ ጣቢያ ጋር ባደረጉት ቃለ ምልልስ አስደምጠዋል።</p>

<p>የሻዕቢያው ምሁር ዶ/ር አብርሃ ኪዳኔ በኤርትራ ያለው የኢኮኖሚ እንቅስቃሴ በዓመት 8 ከመቶ በላይ ዕድገት እያመጣ ነው። ለዚህም የዓለም ገንዘብ ድርጅት ምስክርነታቸውን ሰጥተውበታል። በመንግሥቱ ውስጥ ምንም ዓይነት ሙስና የለም። የፈረሰውን ኢኮኖሚ በመገንባት በኩል እያደረግን ያለነው ብርቱ እንቅስቃሴ አርአያነት ያለው ተግባር ነው ሲሉ አድንቀዋል።</p>

<p>ይህን ተከትሎ የተሰበሰበው የምጣኔ ሃብታዊ ምሁራን አስተያየት ደግሞ ኤርትራ የራሷ የሆነ የኢኮኖሚ መሠረት የላትም። ወደ ውጪ የምትልከው ጥሬ ሃብትም ሆነ የምርት ውጤት እጅግ አነስተኛ ከመሆኑም ሌላ አንዳንዶቹ በገበያ ውድድር ውስጥ ገብተው መቋቋም የሚያቅታቸው ሆነዋል።</p>

<p>የኤርትራ ኢኮኖሚ በዓመት 8 ከመቶ አደገ ማለት ከተፈጥሮ ሃብት ክምችት አንስቶ በምርት ውጤቶች ላይ የታየ ዕድገት አለ ማለት ነው። ግን ይህ ስለመኖሩ ኤርትራ ባለፉት 7 ዓመታት ከኢትዮጵያ የምታገኛቸውን የቅባት እህሎች በውጪ ምንዛሪ አሸጋግራ ለገበያ ከማዋል ውጪ የታየ ነገር የለ። እንዲያውም ከኢትዮጵያ ወደ ኤርትራ በሚላኩ የእርሻ ምርት ውጤቶች የኤርትራ ሕዝብ ነፍሱን አቆይቶ እንደሆነ እንጂ የኢኮኖሚ አቅሟ ያን ያህል የሚያወላዳ አይደለም የሚል ትንታኔ ሰጥተውበታል።</p>

<p>አቶ ብርሃነ መዋ የኢትዮጵያና የኤርትራ ግጭት ከተፈጠረ ወዲህ ኢኮኖሚው ስላለበት አጠቃላይ ሁኔታ ሲያስረዱ ከ18ኛ ክፍለ ዘመን በፊት ከመረብ ወንዝ በላይና ከመረብ ወንዝ በታች ባሉ ሕዝቦች መካከል ምንም ልዩነት አልነበረም። ቀስ በቀስ ከወንዙ በታችና በላይ ያሉ ሃገሮች በአስተዳደር ሲለዩ የላይኛው ባህረ ነጋሽ የሚል መጠሪያ ሲያገኝ የታችኛው ደግሞ የትግሬ መኳንንት በሚባሉ ባለሥልጣን መተዳደር ጀመረ ያሉት አቶ ብርሃነ መዋ በተለይ የጣሊያን ወረራ በተደረገበት ወቅት ኤርትራ በጣሊያን ቅኝ ግዛት ሥር ወደቀች። የኤርትራ መኳንንቶችም በወታደርነትና በኢንዱስትሪ እንዲሁም በዘመናዊ እርሻ ለመሰማራት ዕድል ቢያገኙም ከ4ኛ ክፍል ያልዘለለ ትምህርት ማግኘት እንዳልቻሉም አስታውሰዋል።</p>

<p>ከዚህ በኋላ በቅኝ ግዛት ውስጥ በወደቀችው ኤርትራና በኢትዮጵያ መካከል የባህልና የአስተሳሰብ ለውጦች መፈጠር ጀመሩ። በሰሜናዊ የኢትዮጵያ ክልል ውስጥ የሚኖሩ ትግርኛ ተናጋሪዎችን መናቅም ጀመሩ። ይህ ቀስ በቀስ እያደገ ሄደ። በማለት ያስደመጡት አቶ ብርሃነ መዋ የኤርትራ ሰዎች ከቅኝ ግዛት በኋላ የጣሊያኖችን ንብረት በመውረስ መንቀሳቀስ ጀምረው ወደ መሃል ኢትዮጵያም በመዝለቅ እንደቻሉ ነው ያስረዱት።</p>

<p>በዚያን ጊዜ አለን የሚሉት ዘመናዊ ዕውቀት ከቅኝ ገዥዋ ጣሊያን ሰዎች የተወረሰ ቢሆን በጊዜው ለነበረው እንቅስቃሴ አግዞአቸዋል። ካሉ በኋላ የኤርትራ ሰዎች ወደ መሃል ኢትዮጵያ ሲስፋፉ እነዚህ የተውትን ዝቅተኛ ሥራ የትግራይ ተወላጆች ይሰሩ ስለነበር ድሆችና ኋላ ቀር ዘመዶቻችን እስከማለት የዘለን ንቀት ያሳዩ እንደነበርም አክለው አስደምጠዋል።</p>

<p>ሕወሃትና ሻዕቢያ በጋራ በመሆን ደርግን ጥለዋል። የነበራቸው ቁርኝት በቀላሉ ለዛሬው ጠብ ይደርሳሉ የሚያሰኝ ባይሆንም አልፎ አልፎ ቅራኔዎች እንደነበረም አክለው አስደምጠዋል።</p>

<p>ሕወሃትና ሻዕቢያ በጋራ በመሆን ደርግን ጥለዋል። የነበራቸው ቁርኝት በቀላሉ ለዛሬው ጠብ ይደርሳሉ የሚያሰኝ ባይሆንም አልፎ አልፎ ቅራኔዎች እንደነበሩ ግን ይታወቃል።</p>

<p>ይሁን እንጂ በሁለቱ ሃገሮች መካከል ከነበረው ወዳጅነት አንፃር በኢትዮጵያ በኩል የተጠናከረ የጦር ኃይል ማስፈር አላስፈለገም ነበር። በማለት ያስደመጡት አቶ ብርሃነ በኤርትራ በኩል ደግሞ ኢትዮጵያ በወታደራዊ አቅሟ እጅግ በጣም የተዳከመች ሃገር ናት። የሃገሪቱ መንግሥት በሚከተልወ የብሔር ብሔረሰብ ፖለቲካ ምክንያት ግጭትና ውጥረት ውስጥ ገብታለች። ገዢው ፓርቲ ኢሕአዴግና ጠ/ሚ/ር መለስ ዜናዊ በሕዝብ ዘንድ ተወዳጅነት የላቸውም። የሚል እምነት ያደረበት ሻዕቢያ በማንኛውም ጊዜ በኢትዮጵያ መንግሥት ላይ በኃይል የሚነሳ ቡድን ቢኖር በሕዝብ ድጋፍ ያገኛል የሚል ዕምነት ሻዕቢያ እንዳደረበት ገልፀዋል።</p>

<p>አያይዘውም የኢሕአዴግ መንግሥት ሥልጣን ላይ ለመቆየት ሻዕቢያ አስፈላጊው ስለነበር ከኤርትራ ጋር ቅራኔ ለመፍጠር ይሞክራል የሚልም ግምት ሻዕቢያ እንዳልነበረው ጠቅሰው ግጭቱ ከተፈጠረ በኋላ የኢኮኖሚው አጠቃላይ ሁኔታ ከዚህ አንፃር መታየት አለበት ብለዋል።</p>

<p>በሁለቱ ሃገራት መካከል ግጭቱ ከተፈጠረ ወዲህ በኢኮኖሚው የተጐዳም የተጠቀመም እንዳለ ያስረዱት አቶ ብርሃነ በተለይ ይላሉ የኤርትራ መንግሥት ከኢትዮጵያ ያገኛቸው የነበሩት የእርሻ ምርቶች በኤርትራ በኩል በኩል ወደ ውጪ ተልከው የገቢ ምንጭ ሆነው ያገለግሉ ነበር።</p>

<p>ያለምንም ገደብ የእርሻ ምርት ውጤቶችን ወደ ኤርትራ የማስገባት እድሉ ነበረው። በኤርትራ መንግሥትና ፓርቲ ድጋፍ ያላቸው የንግድ ተቋማት ኢትዮጵያ ውስጥ ማቋቋም ችሎአል። ከእነዚህም የሚያገኘው ጥቅም በቀላሉ የሚገመት አይደለም።</p>

<p>በኤምባሲው በኩል የውጪ ምንዛሪ ልውውጥ በግልፅና በከፍተኛ ደረጃ ይከናወን ነበር ከኤርትራ የሚመረቱ ምርቶች ኢትዮጵያ ውስጥ የገበያ ድርሻ ነበራቸው።</p>

<p>እነዚህ ሁሉ ከግጭቱ በፊት ለኤርትራ መንግሥት ከፍተኛ ጥቅም ይሰጡ ነበር። ከግጭቱ በኋላ የእነዚህ ሁሉ ጥቅሞች መቋረጥ የኤርትራን መንግሥት ወደ ከፍተኛ ቀውስ ሊከተው እንደሚችል ሰፋ ያለ ትንታኔ ሰጥተውበታል። ኢትዮጵያ ድሃና ኋላ ቀር ሃገር ሆኖ የኢንዱስትሪው ሥልጣኔ ኤርትራ ከፍ እንድትልና የኤርትራ ሸቀጦች ማራገፊያ እንድትሆንም የኤርትራ መንግሥት እምነት እንደነበር የገለጡት አቶ ብርሃነ ከ1983 ወዲህ በኢትዮጵያ ውስጥ የታየው የኢንዱስትሪዎች መቋቋምና ከፍተኛ እድገት ማሳየት ከኤርትራ የሚመጡ ሸቀጦችን ገበያው እየጣላቸው መሄድ የኤርትራን ሕልም እንዳመከነው አስረድተዋል።</p>

<p>የሻዕቢያው ምሁር ዶ/ር አብርሃ ግን ጦርነቱ የኢኮኖሚ አይደለም። በሚለው ንግግራቸው እንዳስደመጡት ኤርትራ ከማንኛውም ሃገር የተሻለ ዕድገት እያሳየች ነው ይላሉ። በሌላ በኩል በአለፈው የኡጋድጉ ስብሰባ ላይ አቶ ኢሳያስ እንደመንደርደሪያ አድርገው በሁለተኛ ደረጃነት ያቀረቡት ጥያቄ ጦርነቱ በሰላም ተተክቶ እንደቀድሞው የንግድ ልውውጦችን መቀጠል አለበት። የሚለው ሃሳብ በሰላሙ ጥረት ውስጥ መካተት እንዳለበት ነው ያሳሰቡት።</p>

<p>ከቀረቡት አስተያየቶች ስንነሳ የነበረው ነባራዊ እውነት የሚያስረዳውም የሻዕቢያ የጠብ አጫሪነት ባህሪ ያገረሸው ከኢኮኖሚ ፍላጐት አለመሟላት መሆኑን የታዛቢዎችን የጋሪ ግንዛቤ አግኝቶአል።</p>


<p class="align-center"><a href="/Gazettas/EthioTime/info/EthioTime.sera.html">ኢትዮ ታይም ኅዳር 13 ቀን 1991</a></p>

</body>
</html>
