<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳን መንግሥት ጄኔራል ኃይሌ መለስን ከእስር እንደሚፈታ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሱዳን መንግሥት ጄኔራል ኃይሌ መለስን ከእስር እንደሚፈታ አስታወቀ</h2>

<h3 class="align-center">ሁለት የኢሕአፓ አባላት በእስር ላይ እንዳሉ ሕይወታቸው ማለፉን የፖ.እ.አ.ኮ አስታወቀ</h3>


<p>የኢትዮጵያ ሕዝብ አብዮታዊ ፓርቲ /ኢሕአፓ/ አባላት ናችሁ ተብለው በኢህአዴግ የፀጥታ ኃይሎች በ1984 ዓ.ም ከአዲስ አበባ ተይዘው ባህር ዳር በሚገኘው እስር ቤት ውስጥ የነበሩ ጌታቸው አበበ እና ድሉ ገበየሁ እስር ላይ እያሉ በገጠማቸው ሕመም ሕክምና በማጣታቸው ሕይወታቸው ያለፈ መሆኑን በቂ ማስረጃ አለኝ ሲል የኢትዮጵያ የፖለቲካ እስረኞች አንድነት ኮሚቴ ሰሞኑን ባሰራጨው መግለጫ አስታውቋል።</p>

<p>በተጨማሪም አበበ አይነኩሉ፣ ተሾመ በየነ፣ አባይነህ ሽፈራው፣ የተባሉ የፖለቲካ እስረኞች በ1984 ዓ.ም በኢህአዴግ የፀጥታ ሰዎች ከአዲስ አበባ ባህር ዳር ወደሚገኘው እስር ቤት መዛወራቸውን ገልጧል።</p>

<p>በሕክምና እጦት የሞቱት አቶ ጌታቸው አበበ በአ/አ የፋይናንስ ሚኒስቴር ውስጥ ሠራተኛ እንደነበሩ የገለጠው ኢ.ፖ.እ.አ.ኮ የኢሕአፓ ነባር አባልና የሽምቅ ውጊያ ተሳታፊ እንደነበር ጨምሮ አስታውቋል።</p>

<p>መግለጫው አያይዞም የኢሕአዴግ መንግሥት በኢህአፓ አባላት ላይ የሚያደርገውን ክትትል ያቆሙ ዘንድ ጠይቆ ለእስር ተዳርገው አድራሻቸው እስካሁን ያልታወቀውን የኢህአፓ አባላት ፀጋዬ ገብረ መድህን /ደብተራው/ ይስሀቅ ደብረ ፅዮን፣ ስጦታው ሁሴን፣ በለጠ አምኃ ተክላይ ገብረ ሥላሴ፣ ሃጎስ በዛብህ፣ አዘናው ደምሌ፣ አበራሽ በረታ፣ ለማ ኃይሉ፣ ተስፋዬ ከበደ ወዘተ በአስቸኳይ ያሉበት ይታወቅ ዘንድ አሳስቧል።</p>

<p>አያይዞም በባሕር ዳርም ሆነ በሌሎች የኢህአዴግ እስር ቤት ፍትሕ ተነፍገው እየተጉላሉ ናቸው የሚላቸውን የኢህአፓ አባላት ሰብዓዊ መብታቸው ተጠብቆ ፍትሕ ያገኙ ዘንድ ተማጽኗል።</p>

<p>በተያያዘ ዜና በሱዳን መንግሥት ታግተው ለእስር የበቁት ጄኔራል ኃይሌ መለስ ጥገኝነት ሊሰጣቸው የሚችል ሃገር ካገኙ በማንኛውም ጊዜ ከእስር ሊፈታቸው እንደሚችል የሱዳን መንግሥት ባለሥልጣናት ገልፀውልኛል ሲሉ በሱዳን የተባበሩት መንግሥታት ተጠሪ አምባሳደር ኤልፍቲዝ ኤርዋ ማስታወቃቸውን የኢትዮጵያ ዴሞክራሲያዊ ሊግ ጠቅሶ ኢትዮጵያን ሬጅስተር የተባለ መጽሔት ዘግቧል።</p>

<p>አምባሳደሩ ሚያዝያ 2 ቀን 1991 ዓ.ም ጄኔራል ኃይሌን አስመልክቶ ከሱዳን መንግሥት ባለሥልጣናት ጋር እንደተወያዩ የገለጠው ዜና የሱዳን ባለሥልጣናት በጄኔራል ኃይሌ ጥገኝነት ለመሥጠት ፈቃደኛ የሆነ ሃገር ደብዳቤ እንደደረሰን ጥገኝነት ወደሰጠው ሃገር እንልካቸዋለን ማለታቸውን ጨምሮ አስታውቋል።</p>

<p>በዜናው መሠረት ጄኔራል ኃይሌ መለስ እስር ቤት እያሉ በደረሰባቸው ሕመም ሳቢያ በከፍተኛ ችግር ላይ መሆናቸውን ጠቅሶ መኮንኑን ተቀብሎ የሕክምና ዕርዳታ ሊያደርግላቸው የሚችል ሃገር በማፈላለግ ላይ እንዳለ የኢትዮጵያ ዲሞክራቲክ ሊግ የተባለው ድርጅት መግለጡን ዘገባው አመልክቷል።</p>

<p>የኢሕአዴግን መንግሥት በመቃወም በትጥቅ ትግል ላይ እንደነበሩ የሚነገርላቸው ጄኔራል ኃይሌ መለስ በሱዳን መንግሥት እስር ቤት ውስጥ «መብቴን አትንፈጉኝ ወይንም ግደሉኝ» በሚል የረሃብ አድማ መተዋል።</p>

<p>ከጄኔራል ኃይሌ መለስ ጋር በተያያዘ ሌሎች የኢትዮጵያ ሕዝብ ዲሞክራሲያዊ አንድነት ግምባር (ኢሕአዴግ) አባላት በእስር ላይ መሆናቸውን ዜናው ጠቅሶ ይህም የተደረገው በኢትዮጵያ መንግሥት ትዕዛዝ ነው ሲል ያስረዳል።</p>

<p>ጄኔራል ኃይሌ መለስን የሱዳን መንግሥት ይፈታ ዘንድ በርካታ የሲቪክና ተቃዋሚ ፖለቲካ ድርጅቶች ተደጋጋሚ የተቃውሞ ሠልፍ አድርገዋል።</p>

<p>በተለይ በለንደን በሱዳን ኤምባሲ፣ በኒውዮርክና በዋሽንግተን እንዲሁም በስቶክሆልም የተቃውሞ ሠልፈኞቹ ያደረጉት ጥረት ያስገኘው ውጤት እንደሆነ በዜናው ተመልክቷል።</p>

<p>የሱዳን መንግሥት በሰጠው ምላሽ መሠረት ጄኔራል ኃይሌ መለስ ጥገኝነት የሚሰጣቸው ካገኙ ሊፈቱ እንደሚችሉ የተገለጠ ቢሆንም ከእሳቸው ጋር በተያያዘ ለእስር የተዳረጉት እስረኞችን በተመለከተ ከሱዳን መንግሥት ባለሥልጣናት የተሰጠ ምላሽ የለም።</p>

<p>የኤርትራና የሱዳን መንግሥት በውጭ ጉዳይ ሚኒስትር ደረጃ ግንኙነታቸውን ለማሻሻል በሊቢያው መሪ አማካኝንት በተስማሙ ማግስት የአልበሽር መንግሥት ጄኔራል ኃይሌ መለስን እንደሚፈታ መግለጡ በ1984 ዓ.ም የኢሕአዴግ ተቃዋሚ ፖለቲካ ድርጅት አባላትን አሳላፎ በመስጠት የፈፀመውን ስህተት እንደማይደግመው ያስረዳል የሚል ዕምነት አሳድሯል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሚያዝያ 25 ቀን 1991</a></p>

</body>
</html>	
