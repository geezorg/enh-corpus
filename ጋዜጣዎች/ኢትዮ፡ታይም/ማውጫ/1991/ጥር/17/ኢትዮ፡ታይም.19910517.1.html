<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ለአረብ ሊግ ያቀረበችው ጥያቄ ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ለአረብ ሊግ ያቀረበችው ጥያቄ ውድቅ ሆነ</h1>


<p>የሻዕቢያ መንግሥት የአረብ ሊግ አባል የመሆን ሕልሙ የተጨናገፈበት መሆኑን በኢትዮጵያ ውጪ ጉዳይ ሚኒስቴር መ/ቤት የአፍሪካ ዴስክ ኃላፊ አስታውቀዋል።</p>

<p>የኤርትራን የአረብ ሊግ አባል መሆን እንደቀዳሚ ጉዳያቸው አድርገው ያስነገሩት የሻዕቢያው መሪ እንደሆኑ የጠቀሱት ባለሥልጣን በቅርቡ ከተደረገው ከፓሪስ ጉባዔ ላይ ተገኝተው ሲመለሱ ካይሮ ውስጥ ከአረብ ሊግ ዋና ፀሐፊ ጋር ባደረጉት ውይይት «የሊጉ አባል ለመሆን አረብነት አያስፈልገንም። በትክክለኛው ጊዜ አስፈላጊውን የፖለቲካ ውሳኔ እንሰጥበታለን» ማለታቸው እንደሆነም ባለሥልጣኑ ጠቅሰዋል።</p>

<p>የአረብ ሊግ አባል ለመሆን መነሻ የሆነውንም ሲያብራሩ ኤርትራ በአሁኑ ሰዓት የገባችበት ቀውስ ነው። የአፍሪካ አንድነት ድርጅት የወከለው የልዑካኖች ቡድን የኢትዮጵያና የኤርትራ ግጭት አስመልክቶ ባለ 11 ነጥብ የመፍትሄ ሃሳብ አቅርቧል። መፍትሔው ኤርትራ ከያዘችው የኢትዮጵያ ግዛት ለቅቃ እንድትወጣ ያዝዛል። ውሳኔው የሻዕቢያ መንግሥት በሚፈልገው አቅጣጫ ስላልሄደ ለመቀልበስ ሁኔታዎችን ማመቻቸት ነበረባቸው። ከሸምጋይ መንግሥታት አንዱ በሆኑት የጅቡቲው መሪ ላይ ቅሬታ አሰሙ። የጅቡቲው መሪም ወደ ሃገራቸው ከተመለሱ በኋላ አንዳንድ ርምጃዎችን ወስደዋል። በተጨማሪም ከየመንና ከሱዳን ጋር የነበራቸው ግጭት አለ። እነዚህ ሁኔታዎች ከአጐራባች ሃገር መንግሥታት ጋር ችግር ይፈጥብኛል የሚል ስጋት አድሮባቸዋል።</p>

<p>«ከዚህ ስጋት ለመዳን የአረብ ሊግ አባል ለመሆን ተነሳሱ እንጂ የሊጉ አባል መሆን ቢፈልጉ ወቅቱ አሁን አልነበረም።» በማለት ሰፋ ያለ አስተያየት የሰጡት የአፍሪካ ዴስክ ባለሥልጣን «በእርግጥ የአረብ ሊግ አባልነት ለኤርትራ ይበጃል ብለው አምነውበት ቢሆን ኖሮ ባለፉት 5 እና 4 ዓመታት ሊያደርጉት በተገባ ነበር» ሲሉ የሻዕቢያ መንግሥት ከየአቅጣጫው የገጠመውን ውጥረት ለማርገብ የተጠቀሙበት ዘዴ በአረብ ሊጉም ተቀባይነት ማግኘት እንደማይችል ባለሥልጣኑ ሲያስረዱም የአቶ ኢሳያስ መንግሥት ከሚጫወተው ጨዋታዎች አንዱ ነው። በእርግጥ አረብነት ለኤርትራ ይጠቅማል እኛም አረብ ሃገራትን እንጠቅማለን ብለው ሳይሆን ከሦስት የአረብ ሃገራት ጋር የገጠሙት ጠብ አሳስቧቸው አረቦችን ለመሸንገል የወሰዱት ርምጃ ሊሆን እንደሚችል ነው የባለሥልጣኑ አስተያየት የሚያስረዳው።</p>

<p>የትኛውም ሉዓላዊ ሃገር የአንድ ድርጅት አባል ለመሆን የማመልከት መብት እንዳላት ባለሥልጣኑ ጠቅሰው ድርጅቱ በአባልነት ለመቀበል የራሱ መመዘኛዎች አሉት። ይህን መመዘኛ ኤርትራ ማሟላቷ የሚያጠያይቅ ነው ያሉት የአፍሪካ ዴስክ ኃላፊ የሊጉ አባል ለመሆኑን በሊጉ ሃገሮች መካከል ቅራኔዎች ሲፈጠሩ ኃይል መጠቀምን ይከለክላል። ኤርትራ ደግሞ በሦስት የአረብ ሊግ አባል ሃገራት ላይ ኃይል የተጠቀመች ሃገር ናት። ጥቃቱ የተፈፀመባቸው የሊጉ አባል ሃገራትስ ይህን ጥያቄ እንዴት ይመለከቱታል? ሲሉ ጠይቀዋል።</p>

<p>በተጨማሪም ይህንን ሁሉ እንለፈውና ኤርትራ ከአሁን በኋላ የአረብ ሊግ ሃገራትን አክብራ የሊጉን ዓላማ ታራምዳለች የሚለው ጥርጣሬም የጐላ ነው። ከሰላም ይልቅ ጠብ አጫሪነትን የሚከተለው የሻዕቢያ መንግሥት ከአጐራባች ሃገሮች ጋር በሠላም መኖር ቢችል ጠቀሜታ እንዳለው ገልጠዋል።</p>

<p>የሻዕቢያ መንግሥት ኤርትራ የሊጉ አባል እንድትሆን ሲጠይቅ ከሊቢያ በስተቀር ሁሉም የሊጉ አባል ሀገሮች ተቃውመዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥር 17 ቀን 1991</a></p>

</body>
</html>	
