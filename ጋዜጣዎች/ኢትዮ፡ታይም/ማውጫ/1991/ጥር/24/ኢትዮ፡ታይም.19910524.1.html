<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሉዓላዊነታችንን ማስከበር መብታችን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">እወቁልን እንጂ አግዙን አላልንም</span></h2>
<h1 class="align-center">ሉዓላዊነታችንን ማስከበር መብታችን ነው</h1>

<p class="align-right">ጠ/ሚ/ር መለስ ዜናዊ</p>


<p>ኢትዮጵያ ጦርነት የምታካሂደው ራሷን ለመከላከል የሚወሰን እንጂ የኤርትራ ነፃነት ጥያቄ ውስጥ የሚያስገባ እንዳልሆነ ጠ/ሚ/ር መለስ ዜናዊ ሰሞኑን ተቀማጭነታቸው አዲስ አበባ ለሆኑ የአፍሪካ ዲፕሎማቶች አሳሰቡ።</p>

<p>የኢትዮጵያና የኤርትራን ግጭት አነሳስና ዕድገቱን አስመልክተው በገለጡበት በዚሁ መግለጫቸው ኤርትራ ወረራ በመፈፀም የግጭቱ ምክንያት እንደሆነች ገልጠዋል። በተጨማሪም አንዳንድ ነገሮችን ወደኋላ ትመልሳለች። ሌላ ጊዜ ደግሞ ያልተመለሱ ጥያቄዎች አሉኝ በማለት ስሞታ ታሰማለች በየምክንያቱ ሁሉንም የሠላም ሃሳቦች ስታመክን መቆየቷን አስታውቀዋል።</p>

<p>ከአአድ የሚጠበቁበትን ተግባር እንደፈፀመ ያስደመጡት ጠ/ሚ/ር መለስ ዜናዊ በአሁኑ ወቅት ከድርጅቱ መልስ እንዲያገኝ የሚጠብቀው ነገር እንደሌለም ጨምረው ገልጠዋል።</p>

<p>ኤርትራ ለሠላሙ ሃሳብ በኡጋድጉ ለቀረበው የሠላም ጥሪ ምላሽ ሰጥታለች። እንደገና መልሳ የ31 ጥያቄዎች መልስ እጠብቃለሁ ማለቷ ቀልድ ነው ሲሉም አቶ መለስ አጣጥለውታል። አያይዘውም የአአድ ማዕከላዊ አካል የመጨረሻ ውሳኔ ወደተግባር እንዲለወጥ እንጂ ለሌላ ጥያቄ መልስ ወይንም ድርድር እንዲካሄድ አይደለም ያሉት አቶ መለስ ዜናዊ አሁን የአጋማሽ ሴምስተር ፈተና ሳይሆን የማጠቃለያ ፈተና ላይ 30 ጥያቄዎች ብቻ ሳይሆኑ ሌሎች ተጨማሪ 30 ጥያቄዎች ቢገጥመን አይገርመኝም። ከሚለው ንግግራቸው ሌላ ከአአድ የሚጠበቅ ነገር የለም። ከአፍሪካ መንግሥታት የሚፈለገው ግን ለአአድ ውሳኔ ድጋፍ መስጠት ሊሆን አይችልም። ምክንያቱም የድርጅታቸው ውሳኔ በመሆኑ ላትደግፉት አትችሉም ሲሉ ጨምረው አስታውቀዋል።</p>

<p>ይሁን እንጂ ይላሉ አቶ መለስ የአፍሪካ መንግሥታት በተዘዋዋሪም ሆነ በቀጥታ ኤርትራ ውሳኔዋን ተቀብላ ተግባራዊ እንድታደርግ ጫና የማድረግ ጥረት እንደሚጠበቅ አሳስበዋል።</p>

<p>ይህ ሳይሆን ቢቀር ራሳችንን ለመከላከል መብታችንን መሆኑን ሙሉ በሙሉ እንድትረዱልን እንፈልጋለን በማለትም አስገንዝበዋል።</p>

<p>የኛን ጦርነት እንድትዋጉልን ለመጠየቅ አይደለም። የማይጠየቅ ሆኖ አይደለም አላስፈላጊ ስለሆነ ነው በማለት ያስታወቁት አቶ መለስ እራሳችንን የመከላከል መብታችንን ግን ሙሉ ለሙሉ እንድትገነዘቡልን እንጠይቃለን ሲሉም አስደምጠዋል።</p>

<p>በመጨረሻም ኢትዮጵያ ጦርነት የምታካሂደው ራሷን በመከላከል የሚወሰን እንጂ የኤርትራ ነፃነት ጥያቄ ውስጥ የማይስገባ እንደሆነ ለዲፕሎማቶቹ ገልፀውላቸዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥር 24 ቀን 1991</a></p>

</body>
</html>	
