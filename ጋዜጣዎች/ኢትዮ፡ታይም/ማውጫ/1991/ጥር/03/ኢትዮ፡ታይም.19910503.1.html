<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/አሥራት ለኢትዮጵያ ሕዝብ የምስጋና መልዕክት አስተላለፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕ/አሥራት ለኢትዮጵያ ሕዝብ የምስጋና መልዕክት አስተላለፉ</h2>


<p>ከአራት ዓመት በላይ በእስር የተንገላቱት የመላው አማራ ሕዝብ ድርጅት ሊቀመንበር ፕሮፌሰር አሥራት ወልደየስ በመንግሥት ፈቃድ ለሕክምና ከተላኩበት ሃገር ለመላው የኢትዮጵያ ሕዝብ መልዕክት ማስተላለፋቸውን ከድርጅቱ ጽ/ቤት የተገኘው መረጃ ያስረዳል።</p>

<p>«ለተከበራችሁ ኢትዮጵያውያን ወገኖቼ በሙሉ» በማለት የሚጀምረው የፕሮፌሰር አሥራት ወ/የስ መልዕክት «ምንም የማይሳነው አምላክ ሳላስበውና ሳልጠብቀው ከምወዳችሁ ወገኖች መካከል እንድሆንና በአሁኑ ሰዓት ሕክምና እንዳገኝ በማድረጉ ከልብ አመሰግነዋለሁ» ይላል። </p>

<p>በመቀጠልም ውድ ወገኖቼ እስር ቤት እያለሁ ለአንድ አፍታም በመንፈስ አልተለያችሁኝም። ስሜን በአርአያነት እያነሳችሁ አስባችሁኛል። በተቻለ ሁሉ ስታግዙኝና ስትፀልዩልኝ ቆይታችኋል። ለዚህ ሁሉ አጋርነታችሁ ከልብ አመሰግናለሁ። ከሕመሜ ድኜ በአካል እስከማገኛችሁ ድረስ ሠላም ሁኑልኝ። ላደረጋችሁት ሁሉ እግዚአብሔር ይስጥልኝ» በማለት ተጠቃሏል።</p>

<p>ፕሮፌሰር አሥራት ወ/የስ በሂውስተን ቴክሳስ ከተማ በሚገኘው ቅዱስ ሉቃስ ኤጲስ ቆጶስ ሆስፒታል ሕክምናቸውን ቀጥለዋል። ከድርጅቱ ጽ/ቤት እንደተገለጠው ከሆነ ከሕመማቸው እያገገሙ መሆናቸውን መረዳት ተችሏል። ሆኖም የፕ/ር አሥራት ሕመም የቆየና በቂ የሕክምና እገዛ ሳያገኝ የነበረ በመሆኑ ተከታታይ የሆነ ምርመራ እየተደረገላቸው እንደሆነም ጽ/ቤቱ ገልጿል።</p>

<p>ለአሁኑ ሕመም ከመዳረጋቸው በፊት በዚሁ ሆስፒታል መታከማቸውንም ለማወቅ ተችሏል። ሆስፒታሉ የሕመማቸውን ዓይነት ቀደም ሲል የሚያውቅ በመሆኑ ሕመማቸው በፍጥነት ሊድንላቸው ይችላል የሚል ግምትም ከድርጅቱ ጽ/ቤት ተነግሮአል።</p>

<p>የኢሕአዴግ መንግሥት አዛውንቱን የሕክምና ሰው ከእስር ለቅቆ ለሕክምና ወደ ውጪ ሃገር በመላኩ ከውጪም ከሃገር ውስጥ አድናቂዎች አግኝቷል። ጅምሩ ሌሎችም በእስር ላይ የሚገኙትን የፖለቲካ እስረኞች የመልቀቅ አዝማሚያ ሊያስከትል ይችላል የሚል ተስፋም ሰጥቶ ሰንብቷል። ይሁን እንጂ ከፕ/አሥራት ወዲህ አንድም እስረኛ በተመሳሳይ ሁኔታ ከእስር አልተፈታም። ምናልባትም ጊዜ መስጠቱ ተገቢ ነው የሚሉ ወገኖች ተስፋው አሁንም ሙሉ በሙሉ የሚጨናገፍ አይደለም የሚል እምነት እንዳላቸው ይናገራሉ።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥር 3 ቀን 1991</a></p>

</body>
</html>	
