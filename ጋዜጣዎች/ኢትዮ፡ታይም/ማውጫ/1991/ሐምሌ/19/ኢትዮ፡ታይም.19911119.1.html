<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>12 ኢትዮጵያውያን ሊባኖስ ውስጥ በአሰቃቂ ሁኔታ ተገድለዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">12 ኢትዮጵያውያን ሊባኖስ ውስጥ በአሰቃቂ ሁኔታ ተገድለዋል</h2>


<p>በመካከለኛው ምስራቅ በተለይም በሊባኖስ በርካታ ኢትዮጵያውያን ልጃገረዶች ኢሰብዓዊ የሆነ ስቃይ እየደረሰባቸው ነው ሲል ድርጊቱን ተቃውሞ የኢትዮጵያ ፖለቲካ እስረኞች ኮሚቴ ኢትዮጵያውያኑ ይህንን አሰቃቂ ሕይወት እንዲገፉ የተደረገው አንዳንድ በግል ጥቅም የታወቁ የገዢው ፓርቲ ባለሥልጣናት ናቸው ሲል ክስ ማሰማቱን በዚህ ሰሞን ካሰራጨው መግለጫ ለመረዳት ተችሏል።</p>

<p>ኢትዮጵያውያኑ ልጃገረዶች ወደ መካከለኛው ምሥራቅ የሚወጡ በኢትዮጵያ ውስጥ የኑሮ ውድነት አስከፊ ደረጃ ላይ በመድረሱ ነው በማለት የሚያትተው የኮሚቴው መግለጫ ይሁን ኢትዮጵያውያኑ እንስቶች ካለባቸው ችግር ለመላቀቅ ወደውጭ ለመውጣት የሚያስፈልገውን ፎርማሊቲ ለማሟላት በኢሚግሬሽን መ/ቤት ያሉ የገዢው ፓርቲ ባለሥልጣናት ከፍተኛ ክፍያ እንደሚጠይቋቸው ጠቅሷል።</p>

<p>ክፍያውን ፈጽመው ወደ ሊባኖስ የደረሱ ኢትዮጵያውያን እንስቶች በግለሰቦች ቤት ውስጥ ለባርነት ይዳረጋሉ። ከአቅማቸው በላይ የሆነ የጉልበት ሥራ ይሰራሉ፣ በአስገዳጅ ሁኔታ የግብረሥጋ ግንኙነት ይፈጸምባቸዋል። ለዚህ ሰብዓዊ መብት ረገዳ የዳረጓቸው ኢትዮጵያ ውስጥ ያሉ ስግብግብ ባለሥልጣናት ናቸው በማለት ይኮንናል። አያይዞም ጉዳዩ በሚመለከተው የባለሥልጣን መ/ቤት ፈቃድ ሰጭው ክፍል ፓስፖርት ለኢትዮጵያውያኑ በክፍያ ከሰጠ በኋላ ሊባኖስ የሚገቡት ሴቶች ተስፋ አጥተዋል ሲል መግለጫው ጠቅሶ «የገዟቸውን» ፓስፖርቶች በሊባኖስ ባለሥልጣናት እየተነጠቁ ተገደው የቤት ውስጥ አገልጋይ ሆነዋል። በሌላ የሥራ መስክ የመሥራት ችሎታ እያላቸው እድሉ አይፈቅድላቸውም። በዚህም ሳቢያ በአሰቃቂ ሁኔታ ሕይወታቸው እንደሚያልፍም የፖለቲካ እስረኞች ኮሚቴ ይገልጻል።</p>

<p>መግለጫ አያይዞም በያዝነው ዓመት እ.ኤ.አ በ1999 ብቻ 12 ኢትዮጵያውያን ልጃገረዶች በአሰቃቂ ሁኔታ ሕይወታቸው ማለፉን ገልጧል። ይሁን እንጂ የኢትዮጵያውያን ልጃገረዶች ሽያጭ እንደቀጠለ ነው። በዚህም ኪሣቸው የደለበው ጉዳዩ የሚመለከታቸው የገዢው ፓርቲ ሹሞች ኢትዮጵያውያን እንስቶች ለባርነት አሳልፎ የመስጠቱ ድርጊት ቀጥሏል ሲል ዓለምአቀፍና ሀገር አቀፍ የሰው ልጆች መብት ተከራካሪ ድርጅቶች ጉዳዩን አፅንኦት ይሰጡት ዘንድ አሳስቧል።</p>

<p>ይህን ኢሰብዓዊ ድርጊት የሚፈጽሙትን ባለሥልጣናት ያወገዘው የኢ.ፖ.እ.አ.ኮ ኢትዮጵያውያን እንስቶች የደረሰባቸውን በደል በሊባኖስ ለሚገኘው የኢትዮጵያ ኤምባሲ ቢያመለክቱም አንዳችም መፍትሔ እንዳላገኙ ገልጦ የኢህአዴግ መንግሥት በኢትዮጵያውያኑ ልጃገረዶች ላይ የሚፈጽመውን ኢሰብዓዊ ድርጊት ይከታተል ዘንድ አሳስቧል። በእንስቶቹ ላይ ሽያጭ የሚያካሂዱትን ባለሥልጣናትን መንግሥት ቁጥጥር አድርጎ ወንጀለኞቹንለፍርድ ያቀርብ ዘንድም ጠይቋል።</p>

<p>ከፍተኛ የገንዘብ ክፍያ ሰጥተው ወደ መካከለኛው ምሥራቅ ሀገራት የሚሄዱ ኢትዮጵያውያን ልጃገረዶች የያዛችሁት ሕጋዊ ፓስፖርት አይደለም። የመኖሪያና የሥራ ፈቃድ የላችሁም እየተባሉ ወደሀገር ቤት የሚመለሱ መሆናቸውንለዝግጅት ክፍላችን የደረሰው መረጃ ያስረዳል። ከፍቃድ ሰጭው አካል ጋር ግንኙነት አላቸው የሚባሉ ግለሰቦች በዚህ ዓይነት አጭበርባሪና ዜጎችን በሚጎዳ ኢሰብዓዊ ተግባር ላይ የተሰማሩ እንዳሉ መንግሥታዊ ምንጮች ይፋ ማድረጋቸው ይታወቃል።</p>

<p>በኢትዮጵያ እንስቶች ላይ የሚፈጸመውን በደል መንግሥታዊ አካላት ከፍተኛ ቁጥጥር ሊያደርጉ እንደሚገባ የችግሩ ሰለባ የሆኑት ግለሰቦች በከፍተኛ ምሬት ሲናገሩ ለማድመጥ ተችሏል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሐምሌ 19 ቀን 1991</a></p>

</body>
</html>	
