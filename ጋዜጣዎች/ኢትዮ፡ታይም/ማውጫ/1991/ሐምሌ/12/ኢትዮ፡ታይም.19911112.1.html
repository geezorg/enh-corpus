<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቤተክርስቲያኗ ታሪክ ባልተለመደ ሁኔታ ጳጳሳት በዕለተ ሰኞ ተሾሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቤተክርስቲያኗ ታሪክ ባልተለመደ ሁኔታ ጳጳሳት በዕለተ ሰኞ ተሾሙ</h2>


<p>ኢትዮጵያን የነሱ ለማድረግ በተደጋጋሚ የጦር ኃይል ወርረው ያልተሰካላቸው ባዕዳን ኃይሎች ኢትዮጵያን ማጥፋትና መቆጣጠር የሚችለው የኦሮቶዶክስ ሃይማኖትን በማፍረስ ነው የሚለውን ዓላማቸውን በአባ ጳውሎስ በኩል እያስፈፀሙ ናቸው ሲሉ አለቃ አያሌው ታምሩ ሰሞኑን ግዝት ያለበት ማሳሰቢያ ለመላው የኢትዮጵያ ህዝብ አሰምተዋል።</p>

<p>በኢትዮጵያ ቤተክርስቲያን ታሪክ ውስጥ ከዕለተ እሁድ በስተቀር ጳጳሳት እንደማይሾሙ የገለጡት አለቃ አያሌው ታምሩ አባጳውሎስ በግልጥ የኢትዮጵያን ቤተክርስቲያን ህገ ሥርዓት ገስሰው በዕለተ ሰኞ ጳጳሳትን መሾማቸው የኢትዮጵያ ኦርቶዶክስ ተዋህዶ ቤተክርስቲያን ነቅለው የሮም ካቶሊክ ቤተክርስቲያን መስርተዋል ሲሉ ለህዝበ ክርስቲያን፣ ለመንግሥትና ለመላው የኢትዮጵያ ሕዝብ ሰሞኑን በጋዜጠኞች በኩል አቤቱታቸውን አሰምተዋል።</p>

<p>አያይዘውም እንኳን ጳጳሳት ነገስታት ስልጣነ ሹመት የሚቀቡት እሁድ ነው። ይህን ትተን ተራው ህዝብ እንኳን ሠርግ የሚደግሰው እሁድ ነው። የክርስቶስን የትንሳኤ ዕለት አፍርሰው፣ ጽንሰቱን ክደው ክብሩን ረግጠ አባ ጳውሎስ በዕለተ ሰኞ ጳጳሳትን መሾማቸው በ17ኛው ክፍለ ዘመን አጤ ሱሰንየስ በኢትዮጵያ ላይ ካወጀው የከፋና የኢትዮጵያን ቤተክርስቲያን ሙሉ ለሙሉ ያፈረሰ ተግባር ነው ብለውታል።</p>

<p>መድኃኒታችን ኢየሱስ ክርስቶስ አርብ ተሰቅሎ በዕለት እሁድ ትንሳኤውን ሲያደርግ ደቀመዛሙርቱን ስልጣነ ክህነት እንደሰጠ የገለጡት አለቃ አያሌው ከዚያ ወዲህ ቤተክርስቲያን ተመስርቶ ተግባሩን የሚጀምረው በዕለት እሁድ እንደሆነ አክለው ገልጠዋል። አያይዘውም አባ ጳውሎስ የኢትዮጵያን ቤተክርስቲያን በማፍረስ የጀመሩት ዛሬ አለመሆኑን ጠቅሰው ጳጳሳት ምዕመናን ፍጥረታት ሁሉ የሳቸው ቅኝ ተገዥ የሚሆንበትን ህግ አውጥተው የክርስቶስን መንፈሳዊ ስልጣን በመጠቅለል የሲኖዶስ የበላይ ተጠሪ መሆን ከጀመሩበት ዕለት እንደሆነ አስረድተዋል።</p>

<p>ከሲኖዶሱ ፍቃድ ውጭ ወደ ጣሊያን በመሔድ ከሮማው ፓፓ ጋር ስምምነት ፈርመው ከተመለሱ በኋላ እንደገና ወደ ግሪክ አቅንተው ከግሪክ ካቶሊክ ቤተክስርስቲያን ጋር ተመሳሳይ ቃል ኪዳን ተግባብተው በመመለስ የኢትዮጵያን ጥንታዊ የቤተክርስቲያን ህግ ሥርዓት በማፈራረስና በምትኩ የካቶሊክ ቤተክርስቲያን አባልነታቸውን ግዴታቸውን ሲወጡ የከረሙ ናቸው ሲሉ የከፋ ወቀሳ ሰንዝረዋል።</p>

<p>የወገን ያለህ አድምጡኝ በሚለው አቤቱታቸው የኢትዮጵያ ቤተክርስቲያን መሪዎች የእግዚአብሔርን ቃል በመሻራቸው የኢትዮጵያን ሕዝብ ለመቅሰፍትና ለጦርነት ዳርገውታል። እነዚህ የቤተክርስቲያን አዋኪዎች ሕዝበ ክርስቲያን አስወግዶ በየአጥቢያ ቤተክርስቲያኑ ሰበካ ጉባዔ እንዲመራና የቤተክርስቲያኒቱን ችግር መርምሮ መፍትሔ የሚሰጥ ቦርድ እንዲቋቋም ጠይቀዋል።</p>

<p>በተጨማሪም አፈፃፀሙ የሊቃውንት ጉባዔ ተዘርግቶ በኃላፊነት ይከታተለው ዘንድ አሳስበዋል። ሃገሪቱን የሚመራው መንግስት የኢትዮጵያ የሆነውን ሁሉ የመጠበቅ ግዴታ እንዳለበት አለቃ አያሌው ታምሩ የሃገሪቱን የኖረ ታሪክ አፍርሰው በሹመታቸው ህዝብና ታሪክ አፍርሰው በሹመታቸው ህዝብና ቤተክርስቲያንን ንቀው፣ የክርስቶስን ቃል ረግጠው በሃገሪቱ ላይ ከፍተኛ ጉዳት እንዲከተል እያደረጉ መሆናቸውን ጠቅሰው መንግሥት እነዚህ የቤተክርስቲያኒቱን ችግር ፈጣሪዎች በቁጥጥር ሥር ያውል ዘንድም አሳስበዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሐምሌ 12 ቀን 1991</a></p>

</body>
</html>	
