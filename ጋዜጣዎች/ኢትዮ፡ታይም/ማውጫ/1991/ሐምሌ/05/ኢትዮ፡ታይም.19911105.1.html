<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ተቃዋሚዎች ኢህአዴግ ቤት ሊሰጠን ቃል ገብቶ ከለከለን አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሻዕቢያ ተቃዋሚዎች ኢህአዴግ ቤት ሊሰጠን ቃል ገብቶ ከለከለን አሉ</h2>


<p>የሻዕቢያ ተቃዋሚዎችን ህብረት ለመፍጠር ትልቅ እገዛ ሲያደርግ ቆይቷል እየተባለ የሚነገርለት የኢህአዴግ መንግሥት ላይ የሻዕቢያ ተቃዋሚዎች ህብረት ቅሬታውን እያሰማ መሆኑን ኢንዲያን ኦሽን የተባለው ጋዜጣ ባለፈው ሳምንት አስታውቋል።</p>

<p>«የጠበቅነውን ያህል እርዳታ ከኢትዮጵያ መንግሥት አልተደረገልንም» የሚሉት የሻዕቢያ ተቃዋሚዎች ከኢትዮጵያ ይልቅ የሱዳን መንግሥት የበለጠ እገዛ እንዳደረገላቸው ይናገራሉ ሲል የዘገበው ኢንዲያን ኦሽን የኢህአዴግ መንግሥት ዋንኛ ኃይል የሆነው ሕወሃት በኤርትራ የአናሳ ጎሣ ተወካይ ከሆኑት ደመሃኤና ሳግም የተባሉ የሻዕቢያ ተቃዋሚዎችን ብቻ ለማቀፍ በመፈለጉ ነው ማለታቸውን ጨምሮ አስታውቋል።</p>

<p>የኤርትራ ተወላጆች ከኢትዮጵያ መባረር ታላቅ ጠቀሜታ አስገኝቶልናል። ትግሉን ለምመራት የሚያስችል የገንዘብ መዋጮ ከሕዝባችን ተደርጎልናል። ህብረቱ ኢትዮጵያ ውስጥ ጽ/ቤት ለመክፈት ጠይቆ የተሸኙት ኤርትራውያን የለቀቁትን መኖሪያ ቤት ለጽ/ቤት ግልጋሎት ይሰጣችኋል የሚል ቃል የተገባልን ቢሆንም እስካሁን ተግባራዊ አልሆነም የሚል ቅሬታ የተቃዋሚ ህብረቱ አመራር አካላት በግላቸው እያሰሙ መሆናቸውን ጋዜጣው ጠቅሷል።</p>

<p>በተጨማሪና ደመሃኤና ሳግም የተባሉት የሻዕቢያ ተቃዋሚዎች በኢትዮጵያ መሬት ይንቀሳቀሳሉ። የሬድዮ ማሰራጫ ጣቢያ ከኢህአዴግ ተሰጥቷቸዋል። ኢትዮጵያና ኤርትራ አዋሳኝ መሬት ላይ ነዋሪ ከሆኑ አናሣ ጎሣዎች የተወጣጡ ናቸው ያለው ኢንዲያን ኦሽን እነዚህን መርዳቱ ዋጋ የለውም። ከነዚህ ይልቅ በአብደላ እድሪስ የሚመራውን የሻዕቢያ ተቃዋሚዎች ህብረትን መደገፉ በሻዕቢያ መንግሥት ላይ ጫና ለመፍጠር ጠቀሜታው ለኢህአዴግም ነው ሲሉ ቅሬታ እያሰሙ መሆናቸውን ጋዜጣው ዘግቧል።</p>

<p>በአብደላ እድሪስ የሚመራው የሻዕቢያ ተቃዋሚዎች ህብረት ከኢትዮጵያ ይልቅ የሱዳንን ምድር ለረጅም ጊዜ ለትግል የተደራጀበት በመሆኑ የኢትዮጵያ እገዛ አያስፈልገኝም የሚል አቋም መያዙ በኢህአዴግ ተቃዋሚዎችና በሻዕቢያ ተቃዋሚዎች መካከል ችግር ሳይፈጥር እንደማይቀር የጋዜጣው ዘገባ ያስረዳል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሐምሌ 5 ቀን 1991</a></p>

</body>
</html>	
