<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤክስፐርቶች ቡድን በአልጀርስ እያጠና ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤክስፐርቶች ቡድን በአልጀርስ እያጠና ነው</h1>


<p>የኢትዮጵያ የኤርትራ የልዑካን ቡድኖች በአልጀርስ ከተማ ይገናኛሉ የሚለው ዜና ስህተት መሆኑን የአፍሪካ አንድነት ድርጅት ቃል አቀባይ ሚስተር ኢብራሂም ዳጋሽ ሰሞኑን ያስተባበሉ ሲሆን የአልጀርሱ ኤ.ኤፕ.ሲ ይህንኑ አጠናክሮታል።</p>

<p>የአፍሪካ አንድነት ድርጅት፣ የተባበሩት መንግሥታት ድርጅት፣ የአልጄሪያና የአሜሪካንን መንግስታት ያካተተ የኤክስፐርቶች ቡድን የኢትዮጵያና ኤርትራ የተቀበሏቸውን የማስማሚያ መርህ ቴክኒካዊ ዝርዝር መመርመር ጀምረዋል ሲሉ ኢብራሂም ዳጋሽ አስታውቀዋል።</p>

<p>ይህንኑ የቴክኒክ ምርምር ኤክስፐርቶች ቡድን የሚመሩት በወቅቱ የአፍሪካ አንድነት ድርጅት ሊቀመንበር የተሰየሙት አህመድ ቦሃያ መሆናቸውን ኢብራሂም ዳጋሽ አስታውቀዋል።</p>

<p>ይህ ሰሞኑን በአልጄሪያ ተጀምሯል የተባለው የኤክስፐርቶች ስብሰባ ኢትዮጵያና ኤርትራ ተቀብለውታል የተባለውን የማግባቢያና የማስፈፀሚያ የሠላም ሰነድ ተግባራዊ ለማድረግና በፅሁፍ ለማስፈር እንደሆነም በዜናው ተመልክቷል። ባስቸኳይ ተጠንተው ገቢራዊ መሆን አለባቸው የተባሉት ሁለት ነጥቦች ተኩስ የማቆምና የጦር ኃይልን ከአካባቢው ወደኋላ መሳብ ናቸው ሲል የተሰራጨው ዜና አስታውቋል።</p>

<p>አሜሪካዊው አንቶሊ ሌክና የአልጄሪያ መንግሥት ተወካይ አህመድ ቦሃያ ወደ ሁለቱም ሃገሮች ባደረጉ ምልልስ ያስገኙት ውጤት አዎንታዊ ሆኖ ተገኝቷል ሲል ያስደመጠው የቫቲካን ሬድዮ ሁለቱን አገሮች ከአስከፊ ጦርነት ለማውጣት ከፍተኛው የኤክስፐርት ቡድን ሥራውን ሊጀምር መቻሉን አስታውቋል።</p>

<p>የኤክስፐርቶቹ ጉባዔ የማስፈፀሚያ መርሆዎቹ ዝርዝር በጹሑፍ ተብራርቶ እስኪፈፀም ድረስ ከአልጀርስ አይወጣም። ለኤክስፐርቶቹ ጉባዔ ቅርበት ያላቸውን የአልጄሪያ ባለሥልጣናት ጠቅሶ የተሠራጨው ዜና እንደሚለው አወዛጋቢ ክልሎቹ ለማን ይገባሉ? የሚለውን መሠረታዊ ጥያቄ ይመለከታሉ።</p>

<p>የአሁኑ የኤክስፐርቶች ጉባኤ ሁለቱም ሃገሮች ተቀብለነዋል በሚሉት የአአድ የማስፈፀሚያ ሐሳብ ላይ መረጃዎችን በማጥናት ለወቅቱ የአአድ ሊቀመንበር አብዱልአዚዝ ቡተፍሊካ እንደሚያቀርብ ከዜናው ለማወቅ ተችሏል። ሆኖም ለዝርዝር የአፈፃፀም ጥናት ሁለቱም ሃገሮች የሚያቀርቡት መረጃ ወሳኝ ሊሆን እንደሚችል ይነገራል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ሐምሌ 26 ቀን 1991</a></p>

</body>
</html>	
