<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሦስት ዓመት ውስጥ 600 ምስክሮች ተሰምተዋል 5400 ገና አልቀረቡም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሦስት ዓመት ውስጥ 600 ምስክሮች ተሰምተዋል 5400 ገና አልቀረቡም</h1>


<p>የልዩ ዓቃቤ ሕግ ጽ/ቤት በ1955 ጥር ወር ሥራውን በይፋ እንደጀመረና ከ1989 ዓ.ም ጀምሮ ብዛት ባላቸው ተከሳሾች ላይ ክስ ማቅረቡን የገለጡት የልዩ ዓቃቤ ሕግ ሹም አቶ ግርማ ዋቅጅራ በደርግ መንግሥት የሥልጣን ዘመን የተጣሱ ግዙፍ ሰብዓዊ መብቶችን ተዘዋውሮ በመመርመር ክስ ለማቅረብ ከሦስት እስከ አራት ዓመት ያህል ጊዜ እንደፈጀበት ባለፈው ሳምንት ውስጥ ገለፁ።</p>

<p>የፌዴራሉ ከፍተኛ ፍ/ቤት ባለፈው ሦስት ዓመት የልዩ ዓቃቤ ሕግ ያቀረባቸውን ክሶች በሚመለከት የዘረዘሩት የልዩ ዓቃቤ ሕግ ሹም የተከሳሾችንና የምስክሮችን ብዛት ተጨምሮ ከጉዳዩ ውስብስብነት አንፃር ሲታይ ወደፊት መሠራት ካለባቸው ሥራዎች ጋር ሲነፃፀር አሁን ባለው የፍርድ ቤቱ አሠራር ላይ መሻሻል ተደርጎ ፍጥነት ያልው ቀልጣፋ ሂደት ካልተፈጠረ ውጤቱ ውድቀትን ሊያስከትልና ታሪክን ሊያጎድፍ የሚችል መሆኑን በዝርዝር አስረድተዋል።</p>

<p>የፌዴራሉ ፍ/ቤት አራት የወንጀል ችሎቶችና 12 ዳኞች 6400 የሚደርሱ የወንጀል መዝገቦች እንዳሉት የጠቀሱት የልዩ ዓቃቤ ሕግ ሹም አቶ ግርማ ዋቅጅራ ለአንድ ዳኛ 500 መዝገቦች ለአንድ ችሎት ደግሞ 1000 መዝገቦች እንደሚያስችል ነው የገለጡት።</p>

<p>ባለፉት ሦስት ዓመታት የእነኮ/ል መንግሥት ኃ/ማርያምን ክስ የሚያየውን ችሎት ሳይጨምር ቀጠሮ ሲሰጥ የቆየው በአማካይ በአምስት ወራት ልዩነት ነው የሚሉት አቶ ግርማ ዋቅጅራ አንድ መዝገብ ዳኞች ለማየት የሚችሉት በዓመት ለሦስት ጊዜ ያህል ብቻ ነው። በአንድ ጭብጥ ላይም ብይን ለመስጠት ከአስር እስከ አሥራ አምስት ጊዜ ቀጠሮ የተሰጠበትም ሁኔታ እንዳለ ጨምረው ገልጤዋል።</p>

<p>የልዩ ዓቃቤ ሕግ ጽ/ቤት ክስ ከቀረበባቸው 90 መዝገቦች ውስጥ ምስክር መስማት ያልተጀመረባቸው 23 መዝገቦች መኖራቸውን ጠቅሰው እንደምሣሌ ሁለቱን መዝገቦች የተደረደሩበት አቶ ግርማ ዋቅጅራ በልዩ ዓቃቤ ሕግ ጽ/ቤት በኩል የሚቀርቡት ምስክሮች 1600 ሲሆኑ ከእነዚህ ውስጥ ፍ/ቤት ቀርበው የመሠከሩበት 31 ብቻ እንደሆኑ ገልጠዋል። የእነዚህን ምስክርነት ቃል ለመስማት የወሰደው ጊዜ ሦስት ዓመት እንደሆነም ጨምረው ያስረዱት የልዩ ዓቃቤ ሕግ ሹም ተከስሾችም ሆኑ ምስክሮች በየጊዜው በሞት ስለሚለዩ ነገሩ በዘገየ ቁጥር ችግሩ እየተባባሰ መሆኑን እንደዋና ጉዳይ አስቀምጠዋል።</p>

<p>የፌዴራል ከፍተኛ ፍ/ቤት ዳኞች ከእነዚህም ሌላ ተጨማሪ 6400 መዝገቦችን ስለሚመለከቱ የክስ ፋይሎች በ12 ዳኞች ብቻ ሲስተናገዱ መክረማቸውን ጠቅሰው የዳኞቹን ድካም ብናውቅም የሥራው ብዛት ከአቅማቸው በላይ ሆኖ ሊወጡት አለመቻላቸውን ገልጠዋል።</p>

<p>አያይዘውም «በዓለም አቀፍ ደረጃም ሆነ በሃገር ደረጃ ከተካሄዱት ችሎቶች ሁሉ የዘገየ የተዝረከረከና ውጤቱ የተበላሸ ተብሎ በዓለም ደረጃ ያለንን መልካም ጥረትና ስም የሚያጎድፍ ለህዝባችንም የማይጥምም የማይበጅ ውጤት ሊኖረው ነው» ሲሉ ሥጋታቸውን ገልጠዋል። ሲያጠቃልሉም የተጀመረውን የፍርድ ሂደት አፋጥኖ ለተሻለ ፍፃሜ ለማድረስ ነገ ዛሬ ሳይባል አፋጣኝ እርምጃ መወሰድ እንዳለበት አሳስበው ሂደቱ ተፋጥኖ ለተሻለ ፍፃሜ ለማድረስ ነገ ዛሬ ሳይባል አፋጣኝ እርምጃ መወሰድ እንዳለበት አሳስበው ሂደቱ ተፋጥኖ እንዲቋጭ ማድረግ የሥራ ግዴታ ብቻ ሳይሆን የታሪክና የሃገር ክብር ጉዳይ ጭምር መሆኑን አስታውቀዋል።</p>

<p>የኢትዮጵያ ጠቅላይ ፍ/ቤት ፕሬዝዳንት በበኩላቸው በዘር ማጥፋት ወንጀልና በቀይሽብር ወንጀለኝነት የተከሰሱ ግለሰቦች የፍርድ ሂደት አስመልክቶ ለአንድ መንግሥታዊ መጽሐት በሰጡት አስተያየት «ሂደቱ እንደተፋጠነና በእርግጥ ጉዳዩ ፍ/ቤት ከመቅረቡ በፊት ረዥም ጊዜ እንደወሰደ» ገልጠዋል። የፍርድ ሂደት መጓተቱን አስመልክቶ ሲያስረዱም «ሁለት አበይት ጉዳዮች እንዳሉ ጠቅሰው አንደኛው የዳኞች ቁጥር ማነስ ሲሆን ሌላው ደግሞ ተገቢ የአሰራር ስልት ያለመዘርጋቱ ነው» ብለዋል።</p>

<p>የዳኞች ቁጥር ለመጨመር ጥረት መደረጉን የጠቀሱት የፌዴራሉ ከፍተኛ ፍ/ቤት ፕሬዝዳንት ሙከራ ተደርጓል ከማለታቸው ውጪ የተጨመረውን የዳኞች ብዛት አኃዝ አልገለጡም። ተገቢ የአሠራር ስልት ስለመዘርጋቱም አንዳንድ እርምጃዎች ተወስደዋል በማለት ያብራሩት የፌ/ከ/ፍ/ቤት ፕሬዝዳንት አንድ መዝገብ ቀደም ሲል በሦስት ዳኞች ይታይ እንደነበር ገልጠው አሁን ግን ለመጀመሪያና ለከፍተኛ ፍ/ቤት የፍትሐብሔር ጉዳዮች በአንድ ዳኛ እንዲታይ ተደርጓል ሲሉ «የተገቢውን አሠራር ሂደት» ገልጠውታል።</p>

<p>የፍርድ ሂደቱን ለማቀላጠፍ በየደረጃው ልዩ ልዩ ጥረቶች እየተደረጉ ናቸው ያሉት የፌ/ከ/ፍ/ቤት ፕ/ት እስከ አሁን የተከማቹ ፋይሎችን አይቶ ለመጨረስ የሦስት ዓመት ጊዜ እንደሚወስድ ገልጠው የተደረጉት ጥረቶችና የታዩት ውጤቶች አበረታች ናቸው በሚል ዕምነታቸውን አስረድተዋል።</p>

<p>በዐቃቤ ህጉ በኩል የቀረበው ከፍተኛ ሥጋትና በፈ/ከ/ፍ/ቤት ፕ/ት አበረታች ውጤት ታይቷል የተባለው የፍርድ ሂደት እጅግ የተራዘመ ሂደት መሆኑን ብዙዎች ይስማሙበታል። ጉዳዩ አብዛኛውን የሕብረተሰብ ክፍል ሲያነጋገር የከረመ ቢሆንም አሁንለይቶለት በከፍተኛው የፍትሕ አካል የፍርድ ሂደት እየተዝረከረከና ውጠቱም የተበላሸ በሃገርም ሆነ በዓለም ያልታየ የፍርድ ሂደት ሆኖ ታሪክና መልካም ስምን ሊያጎድፍ ይችላል የሚል አስተያየት ማስከተሉና አሁንም ለችግሩ የሚሆን በቂ የመፍትሔ ሃሳቦ ገቢራዊ ካለመሆን ጋር ሲታይ የዜጎችን ፍትሃዊ ውሳኔ የማግኘት ሁኔታ አጠያያቂነቱን ያጎላዋል የሚል አስተያየቶችን አስከትሏል።</p>

<p>በመጨረሻም ከ6000 ምስክሮች ውስጥ ባለፉት ሦስት ዓመታት በፍርድ ቤት የተሰሙት 600 ብቻ ሲሆኑ 540 ምስክሮች ወደፊት የሚሰሙ መሆናቸውን ልዩ ዓቃቤ ሕጉ እጅግ አድርጎ እንዳሳሰባቸው ለፌዴራሉ ከፍተኛ ፍ/ቤት በፃፉት ደብዳቤ አስቸኳይና ተገቢ መስተከክል ይደረግ ዘንድ ጠይቀዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጳጉሜ 1 ቀን 1991</a></p>

</body>
</html>	
