<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደህንነቱን ሠራተኛ ቤልጅየም አሳልፋ ልትሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የደህንነቱን ሠራተኛ ቤልጅየም አሳልፋ ልትሰጥ ነው</h1>


<p>የኢትዮጵያ አየር መንገድ የደህንነት ሠራተኛ የሆነው ዓለምሰገድ ተካ በቡራሰልስ በቤልጅየም ፈቃድ ሳያገኝ ቀርቶ ፈተና እየገጠመው ነው ሲል የኢትዮጵያ የፖለቲካ እሥረኞች አንድነት ኮሚቴ /ኢፖእአኮ/ ገለጠ።</p>

<p>እንደዜና ምንጩ ዘገባ ይኸው የኢትዮጵያ አየር መንገድ የደህንነት ሠራተኛ ወደቤልጅየም ብራሰልስ በማቅናት የፖለቲካ ጥገኝነት ሊጠይቅ የቻለው ጥር 19/93 ዓ.ም የአየር መንገዱ የበረራ አውሮፕላን ብሩሴልስ ባረፈበት ወቅት መሆኑን ገልጿል። ይኸው የ28 ዓመት ኢትዮጵያዊ የአየር መንገዱ የደህንነት ሠራተኛ የቤልጅየምን መንግሥት ባለሥልጣናት የፖለቲካ ጥገኝነት ቢጠይቅም የቤልጅየም ባለሥልጣናት እጁን ይዘው በዕቃ መጫኛ አውሮፕላን በካይሮ አድርጐ ወደአዲስ አበባ እንዲመለስ ለማድረግ ሞክረው ነበር። ይሁን እንጂ የካይሮ ባለሥልጣናት ዓለም ሰገድ ተካን ወደአዲስ አበባ ከመላክ ይልቅ መልሰው ወደ ብራሰልስ መላካቸውን የኢፖእአኮ ሪፖርት ገልጾ ብራሰልስ እንደደረሰም በአውሮፕላን ማረፊያው በቤልጅየም ፖሊስ ለእሥር እንደተዳረገም አመልክቷል።</p>

<p>ከዚህም ባሻገር የዜና ዘገባው ዓለምሰገድ ተካ ከሃገር ለመውጣትና የፖለቲካ ጥገኝነት ሊጠይቅ ያነሳሳውን ምክንያትም ሲገልጽ አማራ ነህ በሚል ብዙ ፍዳን ያየ መሆኑንና በዚህ ዓይነት ሁኔታ በሃገር ውስጥ ቢቆይ በሕይወቱ ላይ አደጋ እንደሚፈጠር በመስጋት ነው ሲል ሪፖርቱ ጨምሮ ገልጿል።</p>

<p>የኢፖእአኮ እንደደረሰበት ከሆነ ዓለምሰገድ ተካ በቤልጅየም ፖሊሶች ተደብድቦ እጁ የተሰበረ መሆኑን ጠቅሶ የቤልጅየም ፖሊስ ወደኢትዮጵያ ከመለሰው ዓለም ሰገድ ከፍተኛ ቅጣት እንደሚጠብቀውም ገልጿል።</p>

<p>ስለወጣት ዓለምሰገድ ተካ ከኢትዮጵያ መንግሥትም ሆነ ከቀድሞ መሥሪያ ቤቱ ምንም የተሰጠ ይፋዊ መግለጫ እስካሁን የለም።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም የካቲት 11 ቀን 1993</a></p>

</body>
</html>	
