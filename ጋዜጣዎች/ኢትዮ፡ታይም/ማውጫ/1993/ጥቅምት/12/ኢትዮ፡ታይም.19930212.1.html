<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንጋፋው ኢመማ የትምህርት ጥራት መውደቁን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንጋፋው ኢመማ የትምህርት ጥራት መውደቁን ገለፀ</h1>


<p>የኢትዮጵያ መምህራን ማኅበር (ኢመማ) ትናንት ጥቅምት 11 ቀን 1993 ዓ.ም ማህበሩ ስለሚገኝበት ወቅታዊ ሁኔታና በሌሎችም ጉዳዮች ላይ በጽ/ቤቱ መግለጫ በሰጠበት ወቅት የአገሪቱ የትምህርት ጥራት መውደቁን ገለፀ።</p>

<p>ኢመማ ጋዜጣዊ መግለጫውን የሰጠው የዲፕሎማቲክ አባላት፣ የሃገር አቀፍና ዓለም አቀፍ መንግሥታዊ ያልሆኑ ድርጅቶች ተወካዮችና ለተለያዩ የሕብረተሰብ ክፍሎች አባላት ጭምር እንደሆነ ታውቋል።</p>

<p>ኢመማ ባዘጋጀው በዚሁ መግለጫ ላይ የመምህራን ጥቅም ደህንነትና የመደራጀት ነፃነት ለማስከበር በተደረገው ሰላማዊ ትግል ያጋጠሙ ችግሮችንና የተከፈለውን መስዋዕትነት በመማር ማስተማር ሂደት የተከሰቱ ችግሮች በአዲሱ የትምህርትና የሥልጠና ፖሊሲ ላይ ማህበሩ ያለው አቋም በዚሁ ስብሰባ ላይ ተብራርቷል። በተጨማሪም በአሁኑ ወቅት በትምህርቱ መስክ የተከሰቱ ችግሮችን ለመቅረፍ ከመንግሥትና ከህዝብ እንዲሁም ከተለያዩ የተደራጀ የህብረተሰብ ወገኖች የሚጠበቀውን አስተዋፅዖ በማስመልከት ጉዳዩ በሚመለከታቸው የማህበሩ አመራር አባላት ሰፊ ገለፃ ተሰጥቶ ገንቢ ውይይት መካሄዱ ታውቋል።</p>

<p>በተጨማሪም ገዥው ፓርቲ ሥልጣን በያዘ ማግስት ተቀርጾ በወጣው የትምህርት ፖሊሲ ሣቢያ ተግባራዊ የሆነው ሥርዓተ ትምህርት ከመጀመሪያው ጀምሮ በሕዝብ ዘንድ ተቀባይነት ያላገኘ በመሆኑ «በአሁኑ ወቅት ካለበቂ ዝግጅትና አሳማኝ ነጥብ ለአጠቃላይ ፈተና እየተዘጋጁ ያሉት የ10ኛ ተማሪዎች ጉዳይ ኢትዮጵያን ወደሌላ ድንቁርና የሚያሸጋግር ነው» ብሏል።</p>

<p>«የአገራችን የትምህርት ፖሊሲ ለሀገሪቱ የሚበጅና ፍትሐዊ ባለመሆኑ ትምህርት ወድቋል ትውልድ ዘቅጧል» ሲሉ የማህበሩ ተጠባባቂ ዋና ፀሐፊ ኮንነዋል። በመቀጠልም ኢመማ በራሱ መርህና ዓላማ ስር የዓለም አቀፉን መምህራን ማህበር ደንቦችና መርሆዎች የአፍሪካ መምህራን ቻተርን በማክበርና ዓለም አቀፍ ስምምነቶችና ድንጋጌዎችን በመቀበል ለተግባራዊነታቸው የሚታገል መሆኑን የጠቀሱት ተጠባባቂ ዋና ፀሐፊው ማህበሩ ለትምህርት ጥራት ያለአድልዎ መዳረስ ስኬታማነት በሚያደርገው ትግል በኢህአዴግ መንግሥት እየደረሰበት ያለው የመብት ረገጣ እየተባባሰ መምጣቱ በትምህርት ላይ የሚታየው ውድቀት መረጃ ነው ብለዋል።</p>


<p class="align-center"><a href="/Gazettas/EthioTime/info/EthioTime.sera.html">ኢትዮ ታይም ጥቅምት 12 ቀን 1993</a></p>

</body>
</html>	
