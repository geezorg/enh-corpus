<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወታደራዊ የጋራ ኮሚሽኑ ስብሰባ ለነገ ማክሰኞ ተቀጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወታደራዊ የጋራ ኮሚሽኑ ስብሰባ ለነገ ማክሰኞ ተቀጥሯል</h1>


<p>የተመድ የኢትዮጵያና የኤርትራ ሰላም የማስከበር ተልዕኮ ሰሞኑን ባወጣው መግለጫ 3ኛው የወታደራዊ የጋራ ኮሚሽን ስብሰባ ጥር 29 ቀን 1993 ዓ.ም በናይሮቢ ኬንያ እንደሚካሄድ ጥር 22/93 ዓ.ም አስታወቀ ሲል ሬዲዮ ጀርመን ዘግቧል።</p>

<p>የሰላም አስከባሪው ተልዕኮ የደህንነት ቀጠናውን ለማቋቋም እቅድ አውጥቷል። ይህንንኑም ለሁለቱም ሀገሮች ማቅረቡን የተመድ መግለጫ አክሎ አስታውቋል። በተመድ ዋና ፀሀፊ ልዩ ልዑክ በሚስተር ሌግዋላ የተመራው የተመድ የኢትዮ ኤርትራ ተልዕኮ /UNMEE/ ቡድን በድርጅቱ የወጣውን ዝርዝር እቅድ ከኢትዮጵያ ጠ/ሚ/ር መለስ ዜናዊና ለኤርትራ ፕ/ት ኢሳያስ አፈወርቂ ያቀረበ መሆኑን በመግለጫው አትቷል።</p>

<p>ጊዜያዊ የሰላም ቀጠናውን ማካለል አስመልክቶ የወጣው እቅድ የሰላም ሂደቱን ለማፋጠን የወጣና በቀና መንፈስ ላይ የተመሰረተ መሆኑን መግለጫው አሳስቧል። ይህ የተነደፈው እቅድ በድንበር ማካለሉ ተግባር ላይ የሚያሳድረው ምንም ዓይነት ተፅዕኖ እና ቅድመ ሁኔታ እንደሌለ አመልክቷል። የእቅዱ ልዩ ዓላማ የሰላም ቀጠናውን የሚለይ ሁለት መስመር ለማስመር የሚያስችል እንደሆነ መግለጫው አትቷል። እንደሚታወቀው ከዚህ በፊት የሰላም አስከባሪው ተልዕኮ ያወጣው ጊዜያዊ የሰላም ቀጠና የእቅድ መስመር በኢትዮጵያ በኩል ተቃውሞውን ያስነሳ እንደነበር ይታወሳል።</p>

<p>ድርጅቱ አሁን በያዘው የእቅድ መስመር የሰላም ቀጠናውን የከፈለበት ሁኔታ ምን እንደሚመስል የተደረገ ግልጽ ማብራሪያ አለመኖሩን በመግለጫው ተመልክቷል። በአልጀርሱ የሰላም ስምምነት የሰላም ቀጠና ይካለላል ተብሎ ሁለቱ ሃገራት በተስማሙበት ሰነድ መሰረት በሚካለለው የሰላም ቀጠና የድርጅቱ የሰላም አስከባሪ ኃይል የመዘዋወር መብት እንዳለው ነው በመግለጫው የተመለከተው።</p>

<p>የሰላም ቀጠናው አከላለልና ወታደሮችን በማስወጣትና በሚሰፍሩበት ቦታ በሁለቱ ወገን የተነሳው ውዝግብ እንደገና ወደኋላ ተመልሶ የሁለቱን ሃገሮች ግጭት ባስነሳው የይገባኛል ጥያቄ ላይ ያረፈ በመሆኑ ለሁለቱ የወታደራዊ ቅንጅት ኮሚሽኖች ስብሰባ ያለውጤት መበተኑን መግለጫው አውስቷል። የወታደራዊ ቅንጅት ኮሚሽን በዚህ አሁን ተመድ ባወጣው እቅድ ተግባራዊ በሚሆንበት ሁኔታ ላይ ነው የሚነጋገረው ሲል መግለጫው አመልክቷል። የኮሚሽኑ ስብሰባ የሚመራው በተመድ የኢትዮ ኤርትራ ተልዕኮ የኃይል አዛዥ በሆኑት በሜጀር ጄኔራል ፓትሪክ ካማራት ነው።</p>

<p>ከሁለቱ ወገን የቀረበው የተመድ የሰላም ማስከበር የሰላም ቀጠና አከላለልና ወታደሮችን ማስወጣት ዕቅድ ላይ ከሁለቱ ወገን ስምምነት ስለመገኘቱ መግለጫው አላመለከተም። የሁለቱን ልዩነት ለማቀራረብ አስካሁን ይፋ ባልሆነ ሁኔታ ጥረት ሊደረግ እንደነበረ ይታወቃል። የወታደራዊ ቅንጅት ኮሚሽን ሶስተኛው ስብሰባ በታቀደበት ቀን ሳይሳካና ሳይካሄድ የቀረው እንዲተላለፍም የተደረገበት ምክንያት ባለፈው ሳምንት ሚስተር ጆሴፍ ሌግዋላ በሰጡት ጋዜጣዊ መግለጫ እንዳመለከቱት «የኮሚሽኑ ስብሰባ የሰላም ቀጠናውን ከልሎ የሁለቱ ወገን ስምምነት እንዳይጣስ የመቆጣጠር ሥራው የሰላም አስከባሪው ኃይል የሚጥልበትን ማመቻቸት ነበር። የሁለቱን ልዩነት ለማራገብና ለማስተናገድ አይደለም ውጤት የሚያስገኝ ስብሰባ ለማካሄድ እንጂ» በማለት ስብሰባው የተሰረዘው ሁለቱ ወገኖች ያልተስማሙበት ነጥብ ገና ያልተፈታ ነው በማለት ነበር።</p>

<p>አሁን የኮሚሽኑ ስብሰባ ቀን የተወሰነው ባልተግባቡበት ነጥብ ላይ ምናልባት መሰረታዊ ስምምነት ተገኝቶ ሊሆን ይችላል የሚል ግምት አሳድሯል። ይሁንና ይህ ሪፖርት እስከተጠናከረበት ጊዜ ድረስ በኢትዮጵያም በኩል የተሰጠ ሃሳብ አልተደመጠም።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥር 27 ቀን 1993</a></p>

</body>
</html>	
