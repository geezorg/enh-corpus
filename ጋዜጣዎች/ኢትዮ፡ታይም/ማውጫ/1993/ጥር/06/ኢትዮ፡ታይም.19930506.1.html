<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዝዳንት ኢሳያስ የፀጥታው ምክር ቤት በኢትዮጵያ ላይ ጫና እንዲያደርግ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕሬዝዳንት ኢሳያስ የፀጥታው ምክር ቤት በኢትዮጵያ ላይ ጫና እንዲያደርግ ጠየቁ</h1>


<p>የሁለቱ ሃገሮች ወታደራዊ ትብብር ኮሚሽኖች ናይሮቢ ላይ ያደረጉት ስብሰባ ከስምምነት ላይ ያልተደረሰው የኤርትራ መንግሥት እምቢተኛነት ሳይሆን የኢትዮጵያ የመከላከያ ኃይል በጉልበት በያዘው የኤርትራ መሬት እንዲቆይ ኢትዮጵያ ያቀደችው ሴራ ነው ሲሉ ፕሬዝዳንት ኢሳያስ አፈወርቂ ለዋና ፀሐፊ ኮፊ አናን በላኩት መልዕክት ማስታወቃቸውን የዜና አውታሮች ዘግበዋል።</p>

<p>ፕ/ት ኢሳያስ አፈወርቂ በላኩት በዚሁ ደብዳቤ የተመድ የሰላም አስከባሪ ኃይል ኤርትራንና ኢትዮጵያን ያካተተ ወታደራዊ የትብብር ኮሚሽን ከሁለት ሣምንት በፊት ናይሮቢ ኬንያ ባካሄደው ስብሰባ በአምስት ነጥቦች ላይ ስምምነት ያልደረሰው የኢትዮጵያ መንግሥት ባቀረበው ከሃቅ የራቀ እቅድ መሆኑን ገልፀዋል።</p>

<p>ኢሳያስ አፈወርቂ በላኩት ደብዳቤ አያይዘው እንደጠቀሱት ጠ/ሚ/ር መለስ ዜናዊ ከአንድ ሣምንት በፊት ለተመድ ዋና ፀሐፊ ለሚስተር ኮፊ አናን የላኩት ደብዳቤ ኤርትራ በወርሃ ሰኔ አልጀርስ ላይ የተፈረመውን የግጭት አስወጋጅ ስምምነት እንደገና ለውይይት እንዲቀርብ ትፈልጋለች ማለታቸው እውነት የሌለው ውንጀላ ነው ብለዋል።</p>

<p>ኢትዮጵያና ኤርትራ በአልጀርስ ከተማ አጠቃላይ የሰላም ውል ከፈረሙ በኋላ እንኳን በኤርትራ መሬቶች ኢ-ሰብዓዊ ድርጊቶች እየፈፀሙ መሆኑንና የያዘቻቸውን መሬቶች ቶሎ ለቆ ላለመውጣት ኢትዮጵያ እያቀረበች ያለው ምክንያት በሁለቱ ሃገሮች የተደረሰውን ግጭት አስወጋጅ ስምምነት የሚጥስ ብቻ ሳይሆን የ1949 ዓ.ም የጄኔቫ ድንጋጌ አንቀጽ የሚጋፋ ነው በማለት የኤርትራው መሪ ለኮፊ አናን አስታውቀዋል።</p>

<p>አያይዘውም አልጀርስ ላይ አጠቃላዩ የሰላም ውል በተፈረመበት ወቅት ያንን የሰቆቃ ዘመንና ችግር ወደጐን በመተው የሁለቱም ሃገሮች ሉዓላዊ ግዛት አንድነት ተከብሮ በትብብር ላይ የተመሰረተ መልካም ጉርብትና እንዲኖር የምትሻ መሆኑን መግለጻቸውን አስታውሰው አሁንም ይህ አቋማቸው የፀና እንደሆነ ባደረጉት ንግግር ማስታወቃቸውን ገልፀዋል። በመሆኑም አጠቃላዩ የሰላም ስምምነት ገቢራዊ እንዲሆን ዓለም አቀፉ ማህበረሰብና የፀጥታው ም/ቤት በኢትዮጵያ መንግሥት ላይ ግፊት ያደርጉ ዘንድ አሳስበዋል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ጥር 7 ቀን 1993</a></p>

</body>
</html>	
