<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መዐሕድ «የሕዝብ ስቃይን ማፈን ከታሪክ ፍርድ አያስጥልም» ሲል ገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መዐሕድ «የሕዝብ ስቃይን ማፈን ከታሪክ ፍርድ አያስጥልም» ሲል ገለጠ</h1>


<p>ሃገራችን ኢትዮጵያ አያሌ ችግሮች ተደራርበውበት ሕዝቧ የመከራ ገፈት እያንገሸገሸው ኑሮው አልገፋ ብሎት በሚገኝበት ወቅት ገዥው መንግሥት በተዛባ ፖሊሲው ከሚያደርሰው ጥፋት ባሻገር ለሕዝቡ ዕለታዊ ችግር ደንታ ቢስ በመሆኑ ሕዝቡም በዚሁ የጥፋት ባህር እንዲዋኝ ተፈርዶበታል ሲል የመላው አማራ ህዝብ ድርጅት /መዐሕድ/ መግለጫ አወጣ።</p>

<p>በአማራው ክልል ርዕሰ መዲና በባሕር ዳር ዩኒቨርስቲ በተከሰተው ውሃ ወለድ የአንጀት ተስቦ በሽታ ሳቢያ በአሁኑ ሰዓት ሙሉ በሙሉ እስከመዘጋት መድረሱን ጠቁሞ በሽታው በከተማዋ የሚገኘውን ፖሊ ቴክኒክ ኢንስቲትዩትም ተዛምቶ ወላጅ በድህነት አቅሙ እየተውተረተረ ነገ ተምረው ትልቅ ደረጃ ደርሰው ይጦሩኛል ያላቸው ልጆቹ በዚህ ደዌ እየማቀቁ እንደሚገኙ ገልጿል። ይህን ጊዜ የማይሰጥ በሽታ ለማስወገድ አስፈላጊው ሕክምና ባለመደረጉ በአጭር ጊዜ ውስጥ ከ600 በላይ ተማሪዎችን የበሽታው ሰለባ ማድረጉን ጠቁሞ በስሙ የሚነግዱ ባለሥልጣናት የብአዴን 20ኛ ዓመትን ለማክበር ላይ ታች ሲሉ ነፍስ የማዳን ቅን ተግባርን በሆታና በዳንኪራ ለውጠውታል ብሏል።</p>

<p>የበሽታው ፍንጭ የታየው ባለፈው መስከረም ወር ውስጥ ሆኖ እያለ አስፈላጊው የሕክምና እርምጃ ባለመወሰዱ በሽታው ሊስፋፋ መቻሉንና በዚህ የተነሳ ተማሪዎቹ ገንዘብ ከፍለው በሆቴል መመገብ እንደማይችሉ ጠቁሞ በክልሉ ለበሽተኞቹ ክብክቤ ቀርቶ ለመድኃኒት መዋጫ አንድ ብርጭቆ ንፁህ ውኃና ምግብ አጥተው በአንፃሩ የብአዴን/ ኢህአዴግ ባለሥልጣናት በተተክሉ አንፀባራቂ መብራቶች፣ በውኃ ፏፏቴ፣ በውስኪና በጮማ ይምነሸነሻሉ ብሏል። በመሆኑም ባሕር ዳር ሁለት ዓይነት ሕይወት ማስተናገድ ግዴታዋ እንደሆነ አስረድቷል።</p>

<p>በተጨማሪም የፈላ ውኃ ለመስጠት አቅም ያጣ ዩኒቨርስቲ ባለበት ከተማ ለዳንኪርና ለሃውልት ማሰሪያ በሚል የሚወጣው ወጪ በሕዝቡ ላይ ከመቀለድ ውጭ ከቶ ምን ሊባል ይችልውል? ሲል አትቶ የተደበቀው በሽታ /ወረርሽኝ/ እስከመቼ እንደሚዘልቅ ባናውቅም መዐሕድ ይህ በሕዝብ ሕይወት ላይ የመፍረድ ዘመቻ እንዲገታ አሳስቦ በጊዜያዊ ሆታ ዓይናቸው የተጋረደ ሁሉ ከታሪክና ከህዝብ ፍርድ ሊያመልጡ እንደማይችሉና በተጨማሪም ሌሎች ሰብዓዊ እርዳታ ለጋሾች ለዚህ ከፍተኛ ችግር ትኩረት በመስጠት ፈጣን ምላሻቸውን እንዲለግሱ ጥሪውን አቅርቧል።</p>


<p class="align-center"><a href="/Gazettas/EthioTime/info/EthioTime.sera.html">ከኢትዮ ታይም ህዳር 17 ቀን 1993</a></p>

</body>
</html>	
