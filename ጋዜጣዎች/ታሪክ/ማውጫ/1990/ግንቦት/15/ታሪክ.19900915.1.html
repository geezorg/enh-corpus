<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና ፈረንሣይ ወታደራዊ ሽርክና ለውዝግቡ መንስኤ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"> ውዝግቡ ከኢትዮ ኤርትራ የጋራ ድንበር በላይ ነው</h2>
<p class="align-center"><span class="bold"> ፕሮፌሰር ሙስጠፋ ሀሠና</span></p>
<h1 class="align-center"> የኢትዮጵያና ፈረንሣይ ወታደራዊ ሽርክና ለውዝግቡ መንስኤ ነው ተባለ</h1>

 
<p>ልዩነታቾቻቸውን በውይይት መፍታት ተስኗቸው ወደ ወታደራዊ ፍጥጫ እያመሩ ያሉትን የአስመራና የአዲስ አበባ መንግሥታት ለማደራደር የሚያደርገው የሽምግልና ጥረት እንደቀጠለ ቢሆንም ሁለቱም ሀገሮች ውዝግቡ ወደ ተከሰተበት አካባቢ የጦር ኃይላቸውን በማትመምም እያጠናከሩ መሆናቸው አለም አቀፍ ትኩረትን እየሣበ ነው። ዲፕሎማቶች ለማስታረቅ እያደረጉት ያለው ጥረት ተስፋ የሚሠጥ ያለመሆኑን እየታየ መሆኑ ደግሞ ከየአቅጣጫው ስጋትን እያስከተለ ነው።</p>

<p>«የአፍሪካ ጉዳዮች ጠበብት ሁኔታውን እንዴት ይመለከቱታል?» በሚል ርዕስ የቪ.ኦ.ኤ ጋዜጠኛ ኬሮል ፒኖ ከኬንያ ርዕስ ከተማ ናይሮቢ ያጠናቀረችው ዘገባ የውዝግቡ አሣሣቢነት የቱን ያህል እንደሆነ ያመለከተ ነው። እንደሚከተለው አቅርበነዋል።</p>

<p>ናይሮቢ በሚገኘው ኢንስቲትዩት ኦፍ ዲፕሎማሲ የዓለም አቀፍ ግንኙነቶች መምህር የሆኑት ፕሮፌሰር ሙስጠፋ ሀሡና ሁኔታውን በተመለከተ የሰጡትን ግምገማዊ አስተያየት፣ «ነዋሪዎቹ ተበታትነው የሠሩበትና ግልፅነት የሌለው ድንበር ነው አሁን እያጨቃጨቃቸው ያለ። የድንበሩ ጥያቄ አለመስማማት ቢኖርበትም እስካሁን የቆዩት በሠላም ነው። ማለትም እስከ አለፈው ሣምንት ረቡዕ። ከእዚያ በኋላ እንደሰማችሁት ኤርትራ ከድንበሩ በከፊል ቆርሣ ወረራ አካሄደች ሲል የኢትዮጵያ መንግሥት ከሰሱ። ግጭቱ በአሁኑ ወቅት አነስተኛ ሆኖ ሊታይ ቢችልም ግን ወደፊት አካባቢው ሁሉ የሚመታ ሞገድ ሊሆን ይችላል» በሚል ጥብቅ ማስጠንቀቂያ ነው የጀመሩት።</p>

<p>የወቅቱ የድንበር ጭቅጭቅ የተቀሰቀሰው /የተጫረው/ ግን የድርድሩን ሂደት ለማስጀመር ስለታቀደ ነው የሚሉት ፕሮፌሰር ሙስጠፋ ሀሡና፤ በማስከተልም፤ «ኤርትራውያን የግዛት ጥያቄዎችን በኢትዮጵያውያኑ ላይ ለመጫን ይበልጥ ቆርጠው የተነሱ ይመስለኛል። አሁን ያለው የድንበር ሁኔታ እንደአውሮፓውያን ዘመን አቆጣጠር በ1993 ዓ.ም ጀምሮ አጥንት እንዳየ ውሻ ሲያናክስ የቆየ መሆኑ ግልፅ ነው። ያም ሆኖ በሠላማዊ መንገድ ሊፈቱት ሞክረዋል፣ ምናልባትም የአሁኑም ሁኔታ የድርድሩ ሒደት አካል ሣይሆን አይቀርም። በእነዚህያ ድንበሮች አካባቢ ከፍተኛ ለውጦችን ማምጣት የሚችለው ማን እንደሆነ የሚፈታተኑበት ይመስላል።» ብለዋል።</p>

<p>ፕሮፌሰር ሀሡና፤ «ጭቅጭቁ ከጋራ ድንበሮቻቸውም በላይ ነው»፤ ሲሉ ያስጠነቅቃሉ፤» በአፍሪካ አህጉር ተፅእኖአቸውን ለማስፋት የሚፎካከሩ በርካታ ሀገሮችንም ስለሚነካ፤ አለም አቀፍ ባህርይ ይኖረዋል። ምንም እንኳን ሠዎች በቀላሉ በግዛቶች ደረጃ ሊያቀሉት ቢፈልጉም በአብላጫው በአፍሪካ ቀንድ ላይ አይናቸውን የጣሉ ህብረቶችንም ይመለከታል። በተለይ ኢትዮጵያ በአሁኑ ወቅት ወታደራዊ ግንኙነቷን ከፈረንሣዮች ጋር ለማቀራረብ እርምጃ በመውሠዷና ኤርትራም ግዛቷን አስመልክቶ አዲስ አቋም በመውሰዷ የአካባቢውን የኃይል ሚዛን ይፈታተናል። የዩናይትድ ስቴትስ መንግሥት የሁለቱም፣ ማለትም የኤርትራና የኢትዮጵያ ጠንካራ ደጋፊ ሆኖ መቆየቱ ይታወቃል። ሁለቱም የሚታዩት በጐረቤት ሱዳን ያለውን የሙስሊም መንግሥት ለመቋቋም እንደሚችሉ ነው። እንግዲህ በአሁኑ ወቅት በኢትዮጵያና ኤርትራ መሀከል የተፈጠረው አለመግባባት ይበልጥ የሚጠቅመው ሱዳንን ይሆናል»፤ በማለት ገልፀዋል።</p>

<p>«በእዚህ ቀውስ የሚሳለቁ ቢኖሩ ካርቱማውያን መሆን አለባቸው» ያሉት ፕሮፌሰሩ፤ «ሁኔታው በኢትዮጵያውያን ላይ ጭንቀት መፍጠሩ አይቀሬ ነው። ጥሉ በካርቱም ካለው እስላማዊ መንግስት ጋር ብቻ መሆኑን ከማሣመን ባሻገር በእዚያም ሆነ በእዚህ መንገድ አስቀድሞ በመሀከላቸው ያለውን ችግር ለመፍታት ይገደዳሉ።» ባይ ናቸው።</p>

<p>የአፍሪካ አንድነት ድርጅት ባለፈው ማክሠኞ ባወጣው መግለጫ፤ ፍጥጫው የአካባቢ ሀገሮችን መረጋጋት ሊያደፈርስ እንደሚችል አስጠንቅቋል። ይህንን ፕሮፌሰር ሀሡናም ይስማሙበታል፤ «አዎን፤ የአፍሪካ መንግስታት አሁንም ወደ ጦርነት ለመግባት እና ችግሮችን በጠበንጃ አፈሙዝ ለመፍታት በእርግጥም በድጋሚ የታየበት ነው። ኢትዮጵያና ኤትራን የመሠሉ ሀገሮች ከቃላት ጦርነት አልፈው በድንበሮቻቸው አካባቢ ግዙፍ ጦር ሲያከማቹ መታየት በግልፅ የአፍሪካ አንድነት ድርጅትን ሊያሣስበው ይገባል። ኢትዮጵያ ከኤርትራ ጋር በማናቸውም መልኩ ጦርነት ከገጠመች ስህተት ትፈፅማለች» በማለት የአፍሪካ ጉዳዮች ባለሙያው ያምናሉ።</p>

<p>ይህንንም ሲያብራሩ «ኤርትራውያን ምናልባትም ከኢትዮጵያውያን በተሻሉ መልኩ በተሣካ ሁኔታ ጦርነት ማካሔድ ይችላሉ። ኤርትራ እ.ኤ.አ በ1991 ዓ.ም. ከኢትዮጵያ ከመገንጠሏ በፊት ሁለቱ ሀገሮች ለሠላሣ አመታት ጦርነት አካሒደዋል። ኢትዮጵያና ኤርትራ በተጨማሪም የሚመሠገን የኢኮኖሚ እድገት አስመዝገበዋል። ወታደራዊ ግጭቱ እንግዲህ ከእድገት ጐዳና ያስወጣቸዋል» በማለት ተናግረዋል።</p>


<p class="align-center"><a href="/Gazettas/Tarik/info/Tarik.sera.html">ከታሪክ ግንቦት 15 ቀን 1990</a></p>




</body>
</html>