<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ 46 ቤተክርስቲያን በከባድ መሣሪያ ደበደበ- የሰባቱን ቅርስ ዘረፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻዕቢያ 46 ቤተክርስቲያን በከባድ መሣሪያ ደበደበ- የሰባቱን ቅርስ ዘረፈ</h2>
<h3 class="align-center">የእነ አባጳውሎስ ዝምታ አነጋጋሪ ሆኗል</h3>


<p>ሻዕቢያ በወረራ ከያዛቸው የኢትዮጵያ ሰሜናዊ አካባቢዎች የሚገኙትን አርባ ስድስት አብያተክርስቲያናትን በከባድ መሣሪያዎች ደብድቦ የሰባቱን ቤተክርስትያናት ታቦቶችና ድንቅና ውድ የሆኑ ቅርሶች እንደዘረፈ ተዘገበ።</p>

<p>የኢትዮጵያ ኦርቶዶክስ ተዋህዶ ቤተክርስትያን ርዕሰ ሊቃነ ጳጳሳት ብፅዕ ወቅዱስ አቡነ ጳውሎስ እንደ ኃላፊነታቸውና እንደአለባቸው አደራ ይህንን ሻዕቢያ የፈፀመውን እኩይ ተግባር በተመለከተ ምንም ያለማለታቸው በርካታ ምዕመናን እንዳስገረመ እና በተለይ ወእጨጌ ዘመንበር ተክለሃይማኖት የሚለውን የማዕረግ አጠራር ሲጨምሩና ሲጠሩበት ተሰጥቶ የነበረው ትንታኔ የአብያተ ክርስቲያናትን ቅርስ የመጠበቅና የመንከባከብ ኃላፊነትን የመውሰድ እንደሆነ ተገልጦ እንደነበር የጠቀሱት ምዕመናን ሻዕቢያ ይህ በአብያተ ክርስትያናት ላይ የፈፀመውን የከባድ መሳሪያ ድብደባ እና ዘርፎ ወደ ኤርትራ ከወሰዳቸው በርካታ ድንቅና ውድ የሆኑ ቅርሶችን ጨምሮ ታቦቶቹን መዝረፉን በተመለከተ ምንም ያለማለታቸው ያሳዘናቸው መሆኑን በቅሬታ ሲናገሩ ተደምጧል።</p>

<p>በአዲ ፀፀር የአቡነ አረጋዊ የቅድስት ማርያም እንደእየሱስ ቅዱስ ሚካኤል ቅድስት ስላሴ፣ በጉልመሽዳ ወረዳ ዑራ በተባለ መንደር በአዲስ ተስፋ ቀበሌ ውጥ የዑራ ደብረ መስቀል የደብረ ብርሃን ደንጎል፣ በቀርሸብጢ መንደር የቀርሸብጢ ማርያም፣ በድር መንደር የዴር ቅድሥት ማርያም በደብረ ማዕፅ መንደር በቀል 07 ቀበሌ የቅዱስ ዮሐንስ ደብረ ማዕፅ፣ በአጭማረ መንደር የዐጭማረ ቅድስት ማርያም፣ በሰቢያ መንደር ሰበያ ቀበሌ ገብርኤል መቲዕ፣ በፃህዋ መንደር አዲስ አለም ቀበሌ የፃህዋ ቅዱስ ሚካኤል በኢሮብ ወረዳ ዳልኖዳ ቀበሌ አሊቴና እና ገረ ሉሽማ ዘጠኝ አብያተክርስቲያናት በሻዕቢያ በተተኮሰ ከባድ መሣሪያ ሲደበድቡ ከአንድ መቶ ሶስት ካህናት በላይ ለመፈናቀል ተገደዋል።</p>

<p>በባድመ ሐዲስ አዲ የቅድስት ማርያም ቤተክርስቲያንና በባድመ መታህታይ ዴዳ የቅድስት ሥላሴ ቤተክርስቲያን፣ በባድመ የደንበበንጊል አቡነ ተ/ሃይማኖት ቤተክርስቲያንና በናፋጨፍቃ ኪዳን ምህረት እንዲሁም በናፍ የአቡነ ገ/መንፈስ ቅዱስ ቤተክርስቲያን ላይ ሻዕቢያ የሰነዘረው ጥቃት ውድመት ከማስከተሉም ባሻገር ቤተክርስቲያኖቹ በአሁኑ ወቅት መዘጋታቸው ታውቋል።</p>

<p>በተለይ ሻዕቢያ ጥቃት ከሰነዘረባቸው አብያተክርስቲያናት የአቡነ አረጋዊን ቤተክርስቲያን ሲያገኝ የአጋሜ ነው እያሉ የምልፃይ አቡነ አረጋዊ ቤተክርስቲያን ምንጣፍ ላይ ተኝተው የነበሩ የሻዕቢያ ወታደሮች ከየት እንደመጣ ያልታወቀ እባብ ነድፎ ሲገላቸው በገማህሎ ቀበሌ ገዛ ተጋፋ በተባለ መንደር ደግሞ ያለውን የአቡነ አረጋዊን ቤተክርስቲያን ሻዕቢያ አካባቢውን ከወረረ ሰሞን የቤተክርስቲያኑን አገልጋይ ካህናት የአጋሜ ታቦት አገልጋዮች ብሎ አቃልሎ ከአባራረቸው በኋላ በውስጥ የነበረውን ንብረት በማውጣት ከፍተኛ ጉዳት አድርሷል።</p>

<p>በአሊ መሻዳ ዛላንበሳ፣ በአዲስ ዓለም ልጋት ቀበሌ፣ ፃዲ ገናህ፣ በማርታ ቀበሌ አግዓጠርቅ፣ ሰማዝ፣ ምድርባ፣ ጠሰነ፣ ዓባቡሽ፣ በተባሉ ቀበሌዎች ከሶስት መቶ ሰማንያ ስምንት ካህናት መፈናቀላቸውና አሥራ አምስት ቤተክርስቲያናት የሻዕቢያ በተቆጣጠረው ቦታ ላይ የሚገኙና በሻዕቢያ ጥቃት የደረሰባቸው የጉዳታቸው ልክ ያልታወቀ መሆኑ የታሪክ ጋዜጣ ተባባሪ ዘጋቢ ያስተላለፈው ሪፖርት ያስረዳል።</p>

<p>በዚህ ጉዳይ ላይ የቤተክህነት ሰዎች ለምን ዝም እንዳሉና አሁንም ምን እያደረጉ እንደሆነ ለማወቅ ያደረግነው ሙከራ አልተሳካም።</p>


<p class="align-center"><a href="/Gazettas/Tarik/info/Tarik.sera.html">ከታሪክ ነሐሴ 30 ቀን 1990</a></p>

</body>
</html>	
