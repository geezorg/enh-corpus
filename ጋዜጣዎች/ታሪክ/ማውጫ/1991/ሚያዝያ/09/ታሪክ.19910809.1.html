<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትሪክ ጊልስ የኢትዮ ኤርትራ የድንበር ግጭት አካባቢውን እንደሚያሰጋ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓትሪክ ጊልስ የኢትዮ ኤርትራ የድንበር ግጭት አካባቢውን እንደሚያሰጋ አስታወቁ</h2>


<p>የቀድሞው የቢቢሲ ፕሮግራም አስተዋዋቂና መለስ ዜናዊ የተማሩበት የጄኔራል ዊንጌት ት/ቤት አስተማሪ የነበሩት ፓትሪክ ጊልክስ ባለፈው ሰኞ አዲስ አበባ ውስጥ በአ.ይ.ዳ በተዘጋጀ የህዝብ ውይይት ባደረጉት ገለጻ ኢትዮጵያና ኤርትራ አንዳቸው በአንዳቸው ተቃዋሚዎችና አኩራፊዎችን ለራሳቸውን ጥቅም ለማዋል በሚያደርጉት መሯሯጥ ግጭቱ በአፍሪካ ቀንድ ተስፋፍቶ የአካባቢውን አገሮች እንደሚበክልና ሠላምና መረጋጋትን እንደሚያጠፋ አስጠንቅቀዋል።</p>

<p>የቀድሞው ጋዜጠኛ ፓትሪክ ጊልክስ በዚህ ረገድ ከፍተኛ እንቅስቃሴ በማድረግ ላይ የምትገኘው ኤርትራ መሆኗን አመልክተው የኢትዮጵያ ተቃዋሚ ለሆኑ እንደ ኦሮሞ ነፃነት ግንባር፣ የኦጋዴን ብሔራዊ የነፃነት ግንባር /ኦብነግ/ ለመሳሰሉት የኢትዮጵያን ፀጥታ እንዲያደፈርሱ በርካታ መሳሪያዎችን እንደላከች ገልጠዋል።</p>

<p>ፓትሪክ በዚህ ዓመት መጀመሪያ ላይ ኤርትራ እነዚህን ኃይሎች በኢትዮጵያ ላይ ለማስነሳት 5 አውሮፕላን መሣሪያና ትጥቅ በሁሴን አይዲድ በኩል የላከች መሆኑ የተረጋገጠላት ጉዳይ ሆኗል ብለዋል።</p>

<p>ፓትሪክ ጊልክስ በሰጡት አስተያየት በአሁኑ ጊዜ በኦጋዴን የተቃዋሚዎች እንቅስቃሴ መብዛትና የኦነግም ኬንያ ውስጥ የአፈና ተግባር መፈጸም ከዚህ ከሻዕቢያ መሳሪያ መስጠትና ማስታጠቅ በኋላ የተከሠተ መሆኑንም አስገንዝበዋል።</p>

<p>ጊልክስ ሶማሊያ ውስጥ ለሚንቀሳቀሱት የኢትዮጵያ ተቃዋሚዎች ከሻዕቢያ መንግሥት የተላከው መሣሪያ በግዥ የተገኘ መሆኑን ጠቅሰው መሣሪያዎቹን ለዚሁ ተግባር የገዛችው ሊቢያ መሆኗን አረጋግጠዋል። በማያያዝም ኢትዮጵያ በሊቢያ ላይ የተጣለው ማዕቀብ እንዲነሳላት የበኩሏን ትግል ስታደርግ ቆይታ ይህን አስከፊ ተግባር መፈጸሟ ለማስረዳት እጅግ አስቸጋሪ መሆኑን የፖለቲካ ኤክስፐርቶች መግለፃቸውን ተመልክቷል። ከዚህም በላይ ኦነግ በኢትዮጵያ ላይ የበለጠ ሁከት እንዲፈጥር ለማድረግ የኦነግ ወታደራዊ ክንፍ አመራሩን እንዲጨብጥ የረዱትም የሻዕቢያ መሪ እንደነበሩ ጊልክስ አመልክተዋል።</p>


<p class="align-center"><a href="/Gazettas/Tarik/info/Tarik.sera.html">ከታሪክ ሚያዝያ 9 ቀን 1991</a></p>

</body>
</html>	
