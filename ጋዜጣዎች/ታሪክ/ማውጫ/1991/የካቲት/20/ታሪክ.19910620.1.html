<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ የሠላም እቅዱን ኤርትራ እንድትቀበል ግፊቷን ትቀጥላለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካ የሠላም እቅዱን ኤርትራ እንድትቀበል ግፊቷን ትቀጥላለች</h1>


<p>ባለፈው ሰኞ የዩናይትድ ስቴትስ መንግሥት ኢትዮጵያ በጦር አውሮፕላኖች በመጠቀሟ ክፉኛ ነቅፋ በአስቸኳይ እንድታቆም የሚጠይቅ መግለጫ ማውጣቷ የሚታወስ ነው። የኢትዮጵያ መንግስት ይህን የአሜሪካ መግለጫ ኃላፊነት የጎደለው ነው በማለት ከተቃወመ በኋላ አንድ ሉዓላዊነቱን የሚከላከል አገር ማድረግ ከሚገባው ውጭ ኢትዮጵያ ዳር ድንበሯ እስኪከበር ድረስ የተዋጊ አውሮፕላኑ የውጊያ ተሳትፎ እንደሚቀጥል አረጋግጧል።</p>

<p>ስለዚሁ ጉዳይ በኢትዮጵያ የአሜሪካ አምባሳደር የሆኑት ዴቪድ ሺን ተጠይቀው በሰጡት መልስ በኤርትራና በኢትዮጵያ መካከል የጦር አውሮፕላኖችን ላለመጠቀም ስምምነት ላይ የተደረሰው በፕሬዝዳንት ክሊንተን አስማሚነት የነበረ በመሆኑ ዩናይትድ ስቴትስ የአየር ጥቃቱ እንዲቆም ትፈልጋለች ብለዋል።</p>

<p>የአፍሪካ አንድነት ድርጅት የሰላም እቅድን በተመለከተም አምባሳደሩ አሜሪካ አሁንም ኤርትራ የሰላም እቅዱን እንድትቀበል ግፊት እንደምታደርግ አመልክተው ኤርትራ እቅዱን አትቀበለው እንጂ አይሠራም ብላ አላጣጣለችውም ብለዋል። ከዚህም በላይ አሜሪካ እቅዱ ጊዜ ሳይጓተት በኤርትራ ተቀባይነት ማግኘት እንዳለበትም እንደምታምን አመልክተዋል።</p>

<p>ስለ ኢትዮጵያና ኤርትራ የወደፊት ሁኔታ ምን ሊመስል እንደሚችል ያላቸውን ግምት ተጠይቀው በሰጡት መልስ በአካባቢው የትኛውም ቦታ ብሩህ የሆነ የወደፊት ተስፋ አለ ብሎ ለመናገር አስቸጋሪ ነው ካሉ በኋላ የአካባቢው ሕዝብ በተለይም ኢትዮጵያውያን ችግሮቻቸውን በአስቸኳይ እንደሚፈቱት ተስፋ አለኝ ብለዋል።</p>


<p class="align-center"><a href="/Gazettas/Tarik/info/Tarik.sera.html">ከታሪክ የካቲት 20 ቀን 1991</a></p>

</body>
</html>	
