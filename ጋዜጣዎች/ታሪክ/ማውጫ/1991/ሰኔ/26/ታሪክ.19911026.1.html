<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ170ሺህ የአዲስ አበባ ነዋሪ ግብር ይፈለጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከ170ሺህ የአዲስ አበባ ነዋሪ ግብር ይፈለጋል</h1>

<h3 class="align-center">«ጦርነቱ ዱብዕዳ ስለሆነ ሕዝቡን ማባበል አያስፈልግም» መለስ ዜናዊ</h3>


<p>በ1968 ዓ.ም በወጣው የቦታና የኪራይ ቤትና የቤት ግብር አዋጅና ታሪፍ መሰረት በቀድሞው ክፍያ ጨምሮ ሊታይ የሚችለው ቦታውን ቀደም ሲል ከተለካው መጠን አስፋፍቶ በመያዝ የቤት ግብሩን በሚመመከት ከአሁን ቀደም በመሐንዲስ ተማምሮ የማይታወቀውን ብቻ ያመለክታል ሲሉ አቶ ሙሴ ደምመላሽ ገለጡ።</p>

<p>የአዲስ አበባ ፋይናንስ ቢሮ የግብር መወሰኛ ኃላፊ የሆኑት አቶ ሙሴ ደምመላሽ እንደገለጡት ለ170 ሺህ የአዲስ አበባ ነዋሪ በተበተነው አዲስ የግብር ውሳኔ ሳቢያ አላግባብ ውሳኔ ተላልፎብናል የሚሉ ወገኖች በየቀበሌያቸው ቅሬታቸውን እንዲያቀርቡና በማመልከቻቸው መሰረት ክፍያና ታሪፍ እንደሚመረመርላቸው ኃላፊው ከመግለጣቸውም በላይ የተወሰነው የግብር ውሳኔ በአንድ ጊዜ መክፈል ለተሳናቸው ግብር ከፋዮች የመክፈያ ጊዜ እንዲሰጣቸው ማመልከት ይችላሉ በማለት በዚህ ሰሞን ሲናወጥ የሰነበተውን የነዋሪውን ሀሳብ ለጊዜው አረጋግተዋል።</p>

<p>የአዲስ አበባ ፋይናንስ መምሪያ ኃላፊ ይህንን ሲሉ ነዋሪው አገሪቱ ሳትወድ በግድ የገባችንበትን ጦርነት በድል አድራጊነት እንድንወጣው የተለያዩ ድጋፎችን በማድረግ ላይ ያለውን ሕዝብ እንዴት ውዝፍ ግብር በዚህ ጊዜ እንጠይቃለን ተብሎ በዚህ ዓመት የፓርላማ መጨረሻ ቀን ስብሰባ ላይ በተነሳው ጥያቄ ጠ/ሚ/መለስ ዜናዊ ለጦርነቱ ብለን ማባበል አይገባንም ብለዋል።</p>

<p>አቶ መለስ ዜናዊ ስለግብሩ ሁኔታ ሲናገሩ አዲስ አበባ ያወጣውን መመሪያ በሚመለከት ማየት ያለብን ትክክል ነው አይደለም በሚለው ነው። አሁን ካለንበት ሁኔታ ጋር መያያዝ ያለበት አይመስለኝም ባለፈው ጊዜም የተለያዩ ጥያቄዎች ተነስተው አሁን ባለንበት ጊዜ እነዚህ መደረግ የለባቸውም የሚል ክርክር ተነስቶ እንደነበር ይታወሳል። እኔ እንደአጠቃላይ አቅጣጫ ጦርነት ላይ ስለሆንን መንግስት ከወትሮው የተለየ የማባበል ሥራ መሥራት አለበት የሚል እንድምታ መኖር የለበትም። ይኼ ጦርነት እኛ ፈልገን ያመጣነው ነገር አይደለም። በላያችን ላይ የመጣ ዱብዕዳ ነው ኼን የመጣብንን ወረራ መመከት ፍትሃዊ ጥያቄ ነው ፍትሃዊ ጥያቄ ስለሆነ ሕዝብ ይደግፈዋል። ሕዝብ ይሔንን እንዲደግፍ ማባባል አያፈልግም የራሱ መብት ነው። የራሱ ሉዓላዊነት ነው በዚህ አቅጣጫ ነው መሔድ ያለብን ብለው በአዲስ አበባ የመንግስት ገቢ አሰባሰብ ላይ ድክመት አለበት ብለዋል።</p>

<p>አያይዘውም ጠ/ሚኒስትሩ ግብር መሰብሰብ በሚገባን መጠን ግብር እየሰብሰብን አይደለም ማለታቸውንና አሁን የፌዴራል መንግሥት አዲስ አበባን የሚደጉምበት ሁኔታ አይኖርም ሲሉ ተናግረዋል።</p>


<p class="align-center"><a href="/Gazettas/Tarik/info/Tarik.sera.html">ከታሪክ ሰኔ 26 ቀን 1991</a></p>

</body>
</html>	
