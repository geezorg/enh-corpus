<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለሱማሊያ አዲስ አስታራቂ ሃሳብ አቀረበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የግብፁ አምባሳደር ጋዜጠኞች ከአዳራሹ ይውጡልኝ አሉ</h2>

<h1 class="align-center">ኢትዮጵያ ለሱማሊያ አዲስ አስታራቂ ሃሳብ አቀረበች</h1>


<p>በኢትዮጵያ ሰብሳቢነት ለሶማሌ የሰላም መፍትሔ ለማፈላለግ አዲስ አበባ ውስጥ በውጭ ጉዳይ ሚኒስቴር አዳራሽ ጉባዔተኛ ሲሰየም ግብፅ ጋዜጠኞች ከአዳራሹ እንዲወጡላት መጠየቋ ተዘገበ።</p>

<p>የሶማሌን ጉዳይ እንድትይዘውይና ሰላማዊ መፍትሔ ታፈላልግ ዘንድ የምሥራቅ አፍሪካ የልማት በየነ መንግሥታት አደራ የተጣለባት ኢትዮጵያ ለችግሩ መፍትሔ ነው ያለችውን አስታራቂ ሃሳብ ለጉባኤው ማቅረቧን የጀርመን ድምፅ ራዲዮ የአማርኛው ቋንቋ አገልግሎት በዜና ትንታኔው ክፍለ ጊዜ አስደምጧል።</p>

<p>በሶማሌ ጉዳይ ላይ ተሳታፊ የሆኑትና የሚመለከታቸው የኢጋድ ስድስት አባል አገሮችና የአፍሪካ አንድነት ድርጅት የኢጋድ ጽ/ቤት ተወካይ፣ አሥራ ስድስት ተቀማጭነታቸው አዲስ አበባ የሆነ የምዕራብ አገሮች አምባሳደሮች፣ የአሥራ ሁለት ዓለም አቀፍ ድርጅቶች ተወካዮች መገኘታቸውን የገለጠው ዘገባ ውይይቱ የተካሄደው ኢትዮጵያ ለሶማሌ ብሔራዊ እርቅ ይገኝ ዘንድ ባቀረበችው አዲስ የመፍትሔ ሀሳብ ላይ ነበር ብሏል።</p>

<p>ሃያስድስት የሶማሊያ የተለያዩ የፖለቲካ ፓርቲዎች የፈረሙት በሶደሬ የመዝናኛ ሥፍራ ጉባኤው ሲመሠረት በመቻቻል ላይ ያተኮረ እንደነበርና ከሶደሬው ውይይት በኋላም ካይሮ ላይ ተደርጎ በነበረው ውይይት ላይ ኢትዮጵያ በሁሴን አይዲድ የሚመራውን ፓርቲ ተሳታፊ የሚሆንበት ሁኔታ እንዲመቻች አሳስባ ነበር።</p>

<p>በሁሴን አይዲድና በተቃዋሚው አሊ ማህዲ እንደገና ድርድር እንዲካሄድ የተለያዩ ቀጠሮዎች ተይዘው ለብሔራዊ እርቅ የሚበቁ አራት ነጥቦች ተቀባይነት ሳያገኙ ቀርቶ ነበር።</p>

<p>አራቱ ነጥቦች የባህር ወደብ እንዲከፈት፣ የአውሮፕላን ጣቢያ የሚቃዲሾን ከተማ ለሁለት የሚከፍለው አረንጓዴው መሥመር በመባል የሚታወቀው እንዲስተካከል፣ የአይዲድ ወታደሮች የያዙትን ቦታ ለቅቀው እንዲወጡ በጊዜያዊ ውክልና ሥልጣን የአካባቢው አስተዳደር እንዲመሠረቱ የሚሉት ናቸው።</p>


<p class="align-center"><a href="/Gazettas/Tarik/info/Tarik.sera.html">ከታሪክ ጥቅምት 14 ቀን 1991</a></p>

</body>
</html>	
