<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰላማዊ ኑሮ የጀመረው የባድመ ሕዝብ እንቅፋት ገጥሞታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሰላማዊ ኑሮ የጀመረው የባድመ ሕዝብ እንቅፋት ገጥሞታል</h1>


<p>የኤርትራ መንግሥት ባልታሰበና ባልተጠበቀ ሁኔታና ወቅት በሜካናይዝድ ጦሩ የባድመን አካባቢ በወረራ ከያዘ በኋላ በቆየባቸው ወራቶች መጠነ ሰፊ የፈንጂ ዓይነት በአካባቢው እንደባቄላ ዘር በመቅበሩ በአሁኑ ጊዜ ወደ ባድመ ተመልሶ ሠላማዊ ኑሮ በጀመረው የባድመ ሕዝብ የዕለት ዕለት ኑሮ ላይ ከፍተኛ እንቅፋት የፈጠረ መሆኑ ተገለፀ።</p>

<p>በአካባቢው የፈንጂ ኤክስፐርት የሆኑት ሻለቃ ይርዳው ገብረ አናንያ ስለዚሁ ጉዳይ ተጠይቀው በሰጡት መልስ እስካሁን መሐንዲሶች 30,05 ፀረ ሰውና 539 ፀረ ተሽከርካሪ ፈንጂዎች የወጡ ቢሆንም የሻዕቢያ ሠራዊት የቀበራቸው ፈንጂዎች 100.00 የሚደርሱ በመሆኑ ያወጡት ገና 10 ከመቶ የሚሆነውን ብቻ እንደሆነ አመልክተዋል።</p>

<p>ሻለቃው ፈንጂው በአጠቃላይ ለማውጣት የተለየ መሣሪያና ጥንቃቄን የሚጠይቅ በመሆኑ ጊዜን የሚጠይቅ እንደሆነ ገልጠዋል። ከዚህም ሌላ ለመሐንዲሶቹ ሥራ ትልቅ እንቅፋት የሆነ ከሸምበቆና ከተከምቢ የሚተኮሰው የሻዕቢያ የከባድ መሣሪያ ተኩስ መሆኑን ጠቅሰዋል። መሐንዲሶቹ ፈንጂውን ለማውጣት በሚሰማሩበት ሰዓት ሻዕቢያ ሥራውን ለማደናቀፍ የከባድ መሣሪያ እሩምታ በመልቀቅ እያጨናገፈ በመሆኑ ሥራውን ማጓተቱን አሳውቀዋል።</p>

<p>የባድመ አካባቢ ሕዝብ ፈንጂው ከአካባቢው ተጠራርጎ ስላልተለቀመለት የግብርና ሥራውን በዚህ ዓመት መቀጠል አለመቻሉ ታውቋል። ከዚህም በተጨማሪ ከሸምበቆና ከተከምቢ የሚወነጨፉት የከባድ መሣሪያ ተኩሶች ሕዝቡን በመተማመን ኑሮውን መስርቶ ተረጋግቶ እንዳይቀመጥ እንቅፋት ሆነውበታል። አንዳንዶቹ ከተመለሱ በኋላ ተመልሰው መውጣታቸውም ታውቋል።</p>

<p>የሻዕቢያ መንግሥት አሁንም ተስፋ ባለመቁረጥ የባድመን አካባቢ መልሶ ለመያዝ ዝግጅት እያደረገ መሆኑም ተመልክቷል።</p>


<p class="align-center"><a href="/Gazettas/Tarik/info/Tarik.sera.html">ከታሪክ ግንቦት 14 ቀን 1991</a></p>

</body>
</html>	
