<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአባይ ተፋሰስ አገሮች ስብሰባ ከመፋጠጥ ወደ ትብብር እየተሸጋገረ መሆኑ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአባይ ተፋሰስ አገሮች ስብሰባ ከመፋጠጥ ወደ ትብብር እየተሸጋገረ መሆኑ ተገለጠ</h2>


<p>የአባይ ተፋሰስ አገሮች የሆኑት ኢትዮጵያ፣ ግብፅ፣ ሱዳን፣ ኬንያ፣ ኡጋንዳ፣ ታንዛኒያ፣ ሩዋንዳ፣ ቡሩንዲ፣ ኤርትራና የኮንጎ ዲሞክራቲክ ሪፐብሊክ ሰሞኑን አዲስ አበባ ውስጥ ትክክለኛና በቂ ድርሻቸውን ለማግነት ባደረጉት ውይይት እንደ በፊቱ ጭቅጭቅና ፍጥጫ ያለነበረው ይልቁንም መተባበር የታየበት እንደነበር ተገለጠ።</p>

<p>እስካሁን የአባይን ውሃ በጋራ ለመጠቀም በጋራ የተጠና ጥናትና የተደረገ ስምምነት እንዳልነበረ የሚታወቅ ሲሆን ሁለት አገሮች ማለትም ግብፅና ሱዳን ሌሎችን በማግለል ራሳቸውን የሚጠቅሙበት ስምምነት ተፈራርመው ግብፅ ከፍተኛውን ስትወስድ ሱዳን የሚያስፈልጋትን በመጠቀም በሌሎች ጥያቄዎች ላይ አሉታዊ መልስ ሲሰጡ መቆየታቸው የሚታወቅ ነው።</p>

<p>ባለፈው ረቡዕ የኢትዮጵያ የፍትህ ሚኒስትር አቶ ወረደ ወልድ ወልዴ በስብሰባው ላይ ባደረጉት ንግግር የአባይን ውሃ በተመለከተ የሚደረገው ውይይት ለሁሉም በቂና ትክክለኛ ድርሻ የሚሰጥ ትብብር ያለበት እንደሚሆን ማሳሰባቸው ታውቋል።</p>

<p>አባይ የ6825 ኪ/ሜት ርዝመት ያለው ሲሆን አስር ሉዓላዊ አገሮችን የሚያካትት ነው። አንድ ኤክስፐርት ስለባይ በሰጡት አግራሞት የተሞላበት አስተያየት በዓለም የተፋሰሱ አገሮች እኩል ድርሻ የሌላቸው በተለይም በብዛት ውሃ የሚያበረክቱ አገሮች እንዳይጠቀሙ ተከልክለው ምንም የውሃ ድርሻ የማያበረክቱ አገሮች እንደልባቸው የሚጠቀሙበት ወንዝ አባይ ነው ብለዋል።</p>

<p>ኢትዮጵያ ከዚህ ቀደም ጀምሮ ትክክለኛ ድርሻዋ እንዲወሰንላት ስትጠይቅ ብትቆይም ምንም ያገኘችው ውጤት የለም። በቅርቡ በውሃ ሀብት ሚኒስትሩ በተሰጠ መግለጫ ኢትዮጵያ 2 ሚሊዮን ሄክታር መሬት ለማልማትና 30.00 ሜጋ ዋት ኃይል ለማመንጨት የአባይን ውሃ ለመጥለፍ ማቀዷን ገልጠዋል።</p>


<p class="align-center"><a href="/Gazettas/Tarik/info/Tarik.sera.html">ከታሪክ ግንቦት 7 ቀን 1991</a></p>

</body>
</html>	
