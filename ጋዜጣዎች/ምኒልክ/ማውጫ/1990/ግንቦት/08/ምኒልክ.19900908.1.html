<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>(ቀደሰ) አለማየሁ ሞገስ በአቃቢ ህግ ተጠርተው ቃል ሰጡ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> (ቀደሰ) አለማየሁ ሞገስ በአቃቢ ህግ ተጠርተው ቃል ሰጡ!</h1>

 
<p>«ለምን አልሰለምኩም» በሚል ርዕስ ለአህመድ ዳዲት ቀደም ብሎ ፅፎት ለነበረው ፅሁፍ ምላሽ በመፅሐፍ መልክ አሳትመው በገበያ ላይ ያዋሉት (ቀደሰ) አለማየሁ ሞገስ በ19/8/90 በቁጥር 2/00/1036/ አተ1/89 ፍትህ ሚኒስቴር በተላከ ደብዳቤ «ማክሰኞ ሚያዝያ 20 ቀን 1990 ከጠዋቱ ሶስት ሰዓት ፍትህ ሚኒስቴር ቢሮ ቁጥር 802 ድረስ እንዲቀርቡ እናስታውቃለን» ተብሎ በተፃፈና በም/ክ ጠቅላይ አቃቤ ህጉ ታየ መንግስቱ የተፈረመ ደብዳቤ መሰረት ፍትህ ሚኒስቴር ቀርበው ቃላቸውን ሰተው ወደቤታቸው ተመልሰዋል።</p>

<p>(ቀደሰ) አለማየሁ ሞገስን በሚኒስቴር መስሪያ ቤት ውስጥ የተቀበሏቸው በቅርብ ም/ሚኒስቴር የሆኑት መስፍን ግርማ ሲሆኑ ም/ሚ እራሳቸው በቢሮአቸው ቃላቸውን ተቀብሏቸዋል። አቶ መስፍን (ቀደሰ) አለማየሁን ሲያነጋግሩ የድምፅ መቅረጫ ከመጠቀምም ባሻገር በወረቀት ላይ ማስታወሻ ይዘዋል «ለምን አልሰለምሁም» የሚለው መጽሐፍ በጠረጴዛቸው ፊት ለፊታቸው ተቀምጦ እንደነበር ለማወቅ ተችሏል። ም/ሚ (ቀደሰ) አለማየሁን ያነጋገሩት ለብቻቸው ሆነው ነበር።</p>

<p>በጥቅሉ ሚ/ሚ የሚከተለውን ብለዋል «እስላሞች የተተረጐመ መጽሐፍ አሳትመው ገበያ ላይ አውለዋል ያ መፅሐፍ የሚለው ኢየሱስ ነቢይ ነው እንጂ አልተሳደበም። የእግዚአብሔር ልጅ አይደለም ነው ያሉት እርሶ ግን እስላምን በሙሉ ሰድበዋል መመለስ የነበረብዎት ኢየሱስ አምላክ ነው ከዚህ አልፈው ሙስሊሙን ማሕበረሰብ መንካት አልነበረቦትም የሰሩት ነገር ትክክል አይደለም። እርሶ የሚያስቡት ለራሶት ብቻ ነው ነው ስለራሶ እንጂ ስለሃገሮት አላሰቡም ስራውን የሰሩት ለማበጣበጥ ነው እርስዎ ቢሞቱ ግድ ላይኖሮት ይችላል። ግን አገርን ይዘው ሊጠፉ ነው ወይ?</p>

<p>(ቀደሰ) አለማየሁ በጥቅሉ የሚከተለውን መልስ ሰተዋል «እስላሞችን ጥፋተኛ ላለማድረግ ትርጉም ነው ብለዋል። የተተረጐመ ማለት ነጻ አያወጣም ኦሪትም ወንጌልም ቁርአንም ትርጉም ናቸው ወንጌልን የያዙ ክርስቲያኖች ቁርአንን የያዙ እስላሞች ሲከራከሩ የኖሩት በተተረጐመ መጽሐፍ ነው እኔ የፃፍኩት ለአህመድ ዳዲት ብቻ አይደለም የእስላም ጋዜጦች አሉ። እነሱ ላነሱት ጥያቄዎች መልስም ነው በእውነቱ ግን መጀመሪያ አነሳሴ ለአህመድ ዳዲት መልስ ለመስጠት ነበር። በኋላ ግን ጥናቱ እየሰፋ ስለሄደብኝ ስርነቀል መልስ ሰጥቻለሁ። ከቁርአን ሌላ 24 መፅሐፍ አነበብኩ እስልምናንም በዚህ ምክንያት በደንብ ተረዳሁት። በተረዳሁትም መሰረት ጻፍኩኝ። እኔ መረጃ ያለውን አተትኩኝ እንጂ አልተሳደብኩኝም። ከዚህ በኋላም ም/ሚ ይህንን ሁሉ ተሳድበው ልክ ነኝ ይላሉ?» በማለት ለ(ቀደሰ) አለማየሁ ጥያቄ ያቀርባሉ።</p>

<p>(ቀደሰ) አለማየሁም ከመቀመጫቸው በመነሳት «ከልክም ልክ! ከልክም ልክ» በማለት መልሰዋል።</p>

<p>ም/ሚ «ታዲያ ይህንን ዳኞች ፊት ይናገራሉ?»</p>

<p>(ቀደሰ) አለማየሁም «የዳኞች አለቃ አንተ መሰልከኝ!» ብለው መልሰዋል።</p>

<p>ከዚህ በኋላ ም/ሚ (ቀደሰ) አለማየሁን ፀሐፊያቸው ቢሮ እንዲጠብቁ ካዘዟቸው በኋላ ውጤቱን በአስር ደቂቃ እንደሚገልፅላቸው በተነገራቸው መሰረት ፀሐፊዋ ቢሮ ለ7 ደቂቃ ከተቀመጡ በኋላ ም/ሚ (ቀደሰ) አለማየሁ ወደቤታቸው ለመሄድ እንደሚችሉ በነገሯቸው መሰረት ወደቤታቸው ተመልሰዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ግንቦት 8 ቀን 1990</a></p>




</body>
</html>