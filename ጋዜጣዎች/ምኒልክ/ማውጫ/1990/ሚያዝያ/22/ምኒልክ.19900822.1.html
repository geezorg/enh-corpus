<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዩኒቨርስቲ አማርኛ ቋንቋ ውዝግብ ፈጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">እንቁላሏ ተቃውሞ አዳፈነች</span></h2>
<h1 class="align-center"> በዩኒቨርስቲ አማርኛ ቋንቋ ውዝግብ ፈጠረ</h1>

 
<p>የረጋ ውሃ ሆኗል የሚባለውን የአዲስ አበባ ዩኒቨርስቲ ተማሪ እወክላለሁ የሚለው የተማሪዎች ማህበር በቅርቡ ሊያወጣው ያቀደው የተማሪዎች ልሳን በምን ቋንቋ መታተም ይገባዋል የሚለው ጥያቄ በማህበሩ አመራር ዘንድ ውዝግብ አስከትሎ እንደነበር የውስጥ አዋቂ ምንጮች በተለይ ለምኒልክ ገልፀዋል።</p>

<p>የተማሪዎቹ ልሳን በዩኒቨርስቲው ውስጥ ተማሪው ሙሉ በሙሉ በሚግባባት አማርኛ ቋንቋ እንዲወጣ እንደመጀመሪያ አማራጭ ቀርቦ የነበረ ቢሆም የተወሰኑ የማህበሩ አመራር አባላት በአማርኛ የሚወጣ ከሆነ በኦሮሚኛና በትግሪኛም ጐን ለጐን ማሳተም ይኖርብናል በማለት «የብሔራዊ ተዋፅኦ ሚዛን» እንዲጠበቅ በማሳሰብ ሞቅ ያለ ውይይት አንስተው እንደነበር ለማወቅ ተችሏል።</p>

<p>በሶስት የተለያዩ ቋንቋዎች በአንድ ጊዜ ለማሳተም ማህበሩ አቅም እንደሌለው ግምት ውስጥ በማስገባት በእንግሊዘኛ ብቻ መታተሙን እንደመፍትሄ በመውሰድ ተግባራዊ እንቅስቃሴ ጀምረው ነበር።</p>

<p>ሆኖም በእንግሊዘኛ ብቻ የሚወጣውን ልሳን ለመተግበር ብዙ ችግሮች እንዳሉት በሂደት ለመረዳት በመቻላቸው በአማርኛና በእንግሊዘኛ እንዲታተም ውሳኔ ላይ መድረሳቸውን ለማወቅ ተችሏል።</p>

<p>የዩኒቨርስቲው ተማሪ ስለ ሃገሩ ጉዳይ በተማሪው መድረክ ላይ ትንፍሽ እንዳይል መሃላ ገብቷል በመባል የሚታማው አዲሱ የአዲስ ልሳን ዩኒቨርስቲውን መግለጫ ማውጣትና የትምህርት ፖሊሲውን ማገዝ የሚሉትን ከዋና ዋና አላማዎቹ መካከል አስቀምጧል። ይህ አቋሙ በአጠቃላይ የተማሪው ማህበረሰብ አድርባይነት ባሕርይ ጉልህና ተጨባጭ ለታሪክ የተላለፈ ማስረጃ ነው የሚል ወቀሳ ከተለያዩ አቅጣጫዎች አሰንዝሮበታል።</p>

በተያያዘ ዜና በዩኒቨርስቲው ቤተ መጻህፍት የጋዜጣ ማንበቢያ ክፍል ተማሪው እንዲያነባቸው ይቀመጡ ከነበሩ የነፃው ፕሬስ ጋዜጦች መካከል የፖለቲካ ጋዜጦች መመንጠራቸውን ለማወቅ ተችሏል። በዚህም ምክንያት ለተማሪው የሚቀርቡለት የፍቅርና የኢህአዴግ ልሳኖች ብቻ ናቸው።

የተወገዱት የፖለቲካ ጋዜጦች በነበሩበት ጊዜ ከፍተኛ ተፈላጊነት የነበራቸው በመሆናቸው ይነበቡ የነበሩት በተራ ከጠዋት እስከ ማታ በብዙ ሺህ በሚቆጠሩ ተማሪዎች እንደነበር ምንጮቻችን ገልፀውልናል።

በአመዛኝ ከክፍለ ሃገር የመጣው ተማሪ በየቀኑ 1 ብር እያወጣ ጋዜጣ ለመግዛት አቅም የሌለው በመሆኑ ጭራሹኑ ለሃገሩ ጉዳይ ባእድ እየሆነ በመምጣት ላይ ይገኛል። ይህ ሂደት ለ4 ዓመታት ከቀጠለ ከዩኒቨርስቲው የሚመረቁ ተማሪዎች በሃገራቸው ጉዳይ ዙሪያ ያላቸው ግንዛቤ ከማህበረሰቡ የላቀ ከመሆን ይልቅ ጭራሹኑ ወደ ኋላ የቀረ ይሆናል ሲሉ አንዳንዱ የዩኒቨርስቲው ውስጥ ያሉ አስተማሪዎች አስተያየት ሰጥተዋል።

ከያዝነው አመት ጀምሮ አዲስ በወጣው ፕሮግራም መሠረት ሃሙስ ጠዋት አን ማንኪያ ማርገሪን ሐሙስ ማታ አንድ ጭልፋ አሳ ወጥ (ውሃ የበዛበት ይላሉ ተማሪዎቹ) እሁድ ጠዋት ደግሞ የተቀቀለ እንቁላል ተማሪው ስለተጨመረለት በትግራዩ ነፃ አውጭው ላይ ሕዝቡ ያለውን ቅሬታ ለማስተጋባት ያለው ፍላጐት ጭራሹኑ የተዳከመ መሆኑን ለማወቅ ተችሏል።


<p class="align-center"><a href="/Gazettas/Menlik/info/Menlik.sera.html">ከምኒልክ ሚያዝያ 22 ቀን 1990</a></p>




</body>
</html>