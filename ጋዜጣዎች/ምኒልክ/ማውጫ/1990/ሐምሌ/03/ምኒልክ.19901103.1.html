<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሐኒሽ ጉዳይ ውሳኔ ሳይሰጥ ለሌላ ጊዜ ዳግም ተላለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በሐኒሽ ጉዳይ ውሳኔ ሳይሰጥ ለሌላ ጊዜ ዳግም ተላለፈ</h1>


<p>የየመን ጠ/ሚኒስትር አብዱል ከሪም የሐኒሽ ደሴት ጉዳይን የሚመለከተውን ችሎት የሚሰጠውን ብይን በአካል ተገኝተው ለማዳመጥ ወደ ለንደን ሲያመሩ ችግሩን ለመፍታት የተሰየመው ፍ/ቤት ውሳኔ ሳያስተላልፍ ቀርቷል።</p>

<p>ፍ/ቤቱ ሁለቱም ሀገሮች ተጨማሪ ማብራሪያና ጭብጦችን እንዲያቀርቡ ያዘዘ ሲሆን ውሳኔ ለማስተላለፍም በቂ ጊዜ ያስፈልጋል ብለዋል። ሁለቱም አገሮች በአለም አቀፍ ፍ/ቤት ለመዳኘት ፈረንሳይ ፓሪስ ውስጥ መፈራረማቸው ይታወሣል። የጀርመን ድምፅ ሪፖርተር ጐይቶም እንደገለፀው ከሆነ ኤርትራ በሐኒሽ ደሴት የይገባኛል ጦርነት ወቅት 200 የየመን ወታደሮችን የማረከች ሲሆን ከነዚህ ውስጥ 47 ያህሉ ከሻለቃ እስከ ብራጋዴል ጄኔራል ማዕረግ ያላቸው ናቸው ብሏል።</p>

<p>ከጠቅላይ ሚኒስትሩ ጋር ሌሎች ከፍተኛ ባለስልጣናት አብረዋቸው ተጉዘዋል። የመን በሐኒሽ ደሴቶች ላይ የይገባኛል ጥያቄ ዙሪያ ከሻዕቢያ ጋር ወታደራዊ ግጭት ውስጥ መግባቷ ይታወሳል። ግጭቱ በሻዕቢያ በላይነት እልባት አግኝቶ ሁለቱን አገሮች ለመሸምገል የቀረቡ አገሮች ባቀረቡት ሃሳብ መሰረት ጉዳዩን አምስት ዳኞች የያዙ ዓለም አቀፍ ፍ/ቤት ቀርቦ በመታየት ላይ ይገኛል።</p>

<p>ሁለቱም አገሮች ለፍ/ቤቱ ውሳኔ ተገዢ ለመሆን ቃል የገቡ ቢሆንም ፍ/ቤቱ ለየመን ከፈረደ ሻዕቢያ ውሳኔውን የማክበሩ እድል በጣም የመነመነ መሆኑን የፖለቲካ ታዛቢዎች ይናገራሉ። የመን በበኩሏ ለኔ ይወሰነልኛል የሚል ከፍተኛ መተማመን ያላት ቢሆንም በሻዕቢያ ላይ ከፍተኛ ወታደራዊ ዝግጅት በማድረግ ላይ የምትገኝ አገር ናት። በዚህም መሰረት አየር ኃይሏን በማጠናከርና የባሕር ኃይሏን በማደራጀት ጥረት ስታደርግ የቆየች ሲሆን የአረቡን ዓለም ትብብር ጠይቃ አመርቂ ምላሽ እንዳገኘች ይነገርላታል።</p>

<p>የአረቡ ዓለም በሁለቱ አገሮች መካከል ተነስቶ በነበረው ጦርነት ሙሉ በሙሉ ለየመን ያገዙ መሆኑን የሚታወስ ሲሆን ተቀማጭነቱ ካይሮ የሆነው የአረብ ሊግ በጊዜው ኤርትራን ማውገዙ ይታወሳል። በተለይ የአረብ ብሔርተኞች ከዚያን ጊዜ ጀምሮ በሻዕቢያ ላይ ከንፈራቸውን ነክሠው የቆዩ ሲሆን አሁን በባድመ በኩል ወረራ ካደረገ ወዲህ ድምፃቸውን እያሰሙ ነው። በቅርቡ በሚከተለው መንገድ አንዳንድ ፅሁፎችን እያቀረቡ ነው። «ኤርትራ የሐኒሽን ደሴት ለመቆጣጠር ያነሳሳት ፍላጐት የራሷ የኤርትራ ነፃነት ፍላጐት ነው? ወይስ የሌላ የማይታይ የማይዳሰስ ምትሃታዊ ስውር ኃይል ፍላጐት ይሆን? ቢያንስ ቢያንስ እስራኤል ኤርትራን የጦር መሳሪያ በማስጨበጥ ጐረቤቷ ላይ እንድትንጠራራ አድርጋለች። ኤርትራ በየመን ላይ የከፈተችው ውጥረት ሳይዘጋ በሱዳን ላይ አነጣጠረች። በሁለተኛዋ አረባዊት አገር ላይ ያነጣጠረችው የጠላትነት መንፈስ ሁሉንም ዓይነት የጥላቻ ስልቶች ያካተተ ነበር። በቅርቡ የተወለደች ሀገር ቀደም ሲል ከሁለት ሀገራት ጋር ወታደራዊ ፍጥጫ ላይ ያለች ሀገር ሶስተኛ የወታደራዊ ፍጥጫ በር መክፈቷ የውድቀቷ ዋዜማ መቅረቡን የሚያመላክት ይሆን?»</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሐምሌ 3 ቀን 1990</a></p>

</body>
</html>
