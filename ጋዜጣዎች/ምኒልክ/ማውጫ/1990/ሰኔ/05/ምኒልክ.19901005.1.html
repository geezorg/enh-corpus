<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮ/ሌ ጎሹ መድኅን ፓርቲ የሻዕቢያን ወረራ አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የኮ/ሌ ጎሹ መድኅን ፓርቲ የሻዕቢያን ወረራ አወገዘ</h1>

 
<p>የኢትዮጵያ መድህን ዲሞክራሲያዊ ፓርቲ ግንቦት 20/1990 ሰሜን አሜሪካ ከሚገኘው ዋና ጽሕፈት ቤት ባሰራጨው መግለጫ «ከመረብ ወንዝ ወዲህና ወዲያ ያለው ሕዝብ ፍላጐት አይደለም። ሕዝቡ የሚፈልገው ጦርነት ሳይሆን ሰላም፣ ዲሞክራሲ፣ ነፃነት፣ ፍትህና ብልፅግና ነው» ብሏል።</p>

<p>«ሕዝቡ የሚፈልገው ደም መፋሰስ ሳይሆን ሰብአዊና ዲሞክራሲያዊ መብቶች እንዲከበሩለት፣ ግድያና አፈና እንዲቆም፣ የፖለቲካ እሥረኞች እንዲፈቱ፣ ሕዝብና አገሪቱ እንዳይበዘበዝና የኢትዮጵያ ሕዝብ የኢኮኖሚና የማህበራዊ ይዞታ እንድሻሻል ነው» ሲል አትቷል።</p>

<p>በሻዕቢያ በኩል ጦርነት ውስጥ ለመማገድ የተገደደው «በኢሳያስ በኩል ናቅፋ ለተባለው በቅጡ ሳይጠና ለገበያ የቀረበውንና ብሎም ከፍተኛ የኢኮኖሚ ቀውስ ያስከተለውን ገንዘብና የተሳሳተ አመራርንና የኢኮኖሚ ፖሊሲውን ለመሸፈን ታስቦ የተቀየሰ ማደናገሪያ እርምጃ ሊሆን ይችላል» ሲል ገልጿል።</p>

<p>በመቀጠልም «እንደ እውነቱ ከሆነ ድንበሯ (የኢትዮጵያ) መረብ ወንዝ ላይ እንኳን አይደለም። የኢትዮጵያ ድንበር በስተ ምስራቅ ቀይ ባህር፣ በስተ ምዕራብ የሱዳን ጠረፍ ነው። የኢሳያስ አፈወርቂ ጦር በኃይል ዘልቆ ገብቶ ስፍራውን በቁጥጥሩ ስር ማዋሉ ሕገ ወጥ፣ ፀረ ሰላም፣ ፀረ ሕዝብና ፈፅሞ ይቅርታ የማይደረግለት የውንብድና ተግባርና ወንጀል ነው። ወታደሮቹንም ሆነ ያከማቻቸውን መሣሪያዎችና ትጥቆች በአስቸኳይ ከስፍራው ማስወጣት ይኖርባታል። ከአካባቢው ተፈናቅለው ለወጡ የትግራይ ተወላጆች ኢትዮጵያዊያን ተገቢ ካሳ ተከፍሎ ወደ ቀያቸው እንዲመለሱ ማድረግ ያስፈልጋል። በዚህ አጋጣሚ መድህን ከትግራይ ሕዝብ ጐን የተሰለፈ መሆኑን ይገልፃል።» ሲል አቋሙን አስቀምጧል። በማጠቃለልም «ከመረብ ወዲያና ወዲህ ያለው መላው የኢትዮጵያ ሕዝብ ባለፉት 30 ዓመታት ከከባድ የአመፅ፣ የጦርነትና የመከራ ጊዜያት ውስጥ አልቋል። ወጣቶች በለጋ እድሜያቸው ነደው ጠፍተዋል። ስንትና ስንት ጀግኖች እንደወጡ ቀርተዋል። እናቶች አባቶች፣ ወንድሞችና እህቶች ያለ ጧሪና ተቆርቋሪ ቀርተዋል። በብዙ ሚሊዮን የሚቆጠር ሕዝብ ልብ ተሰብሯል። ብዙ ንብረቶች ወድመዋል። የኤርትራ፣ የትግራይና በአጠቃላይ የኢትዮጵያ ጭቁን ሕዝብ በዚሁ ሁሉ የመከራ መንገዶች ተግዟል። በነዚያ መንገዶች እንደገና ተመልሶ ለመጓዝ አይሻም» ብሏል።</p>

<p>ኢህአፓ በበኩሉ ሃገር ወዳድ ኃይሎች በሞላ ተባብረው የሻዕቢያን ጥቃት መቋቋምን ለችግሩ ዘላቂ መፍትሔ ማስገኘት ከተፈለገ ሳይውል ሳያድር መሟላት አለባቸው ያላቸውን አምስት ነጥቦች አስቀምጧል።</p>


<ol>
 <li>በኢአግና በሌሎች ድርጅቶች ላይ የተከፈተውና ዘመቻና ጦርነት በአስቸኳይ ማቆምና በሰላም ለመደራደር ዝግጁ እንዲሆን (ኢህአዴግ)</li>
 <li>የፖለቲካ እሥረኞችን በሙሉ በአስቸኳይ መልቀቅ</li>
 <li>ከሁሉም የፖለቲካ ኃይሎችና ከሕዝብ ወኪሎች ጋር በሰላም ጉባኤ ተገኝቶ በጋራ በሃገር ጉዳይና የወደፊት እርምጃ ላይ ለመነጋገር መወሰንና ቃል መግባት ጉባኤንም በመጥራት ንግግር መጀመር።</li>
 <li>የሕዝብን መብት ያገዱና ነፃ እንቅስቃሴውን ያፈኑ ሕጐች መሻርና የዜጐችን መብት መከበርን ማረጋገጥ።</li>
 <li>ከሻዕቢያ ጋር ስላለው ግጭትና ሃቅ ሁኔታ በግልፅ ለሕዝብ ማሳወቅ ናቸው።</li>
</ol>


<p>የአዘጋጁ ማስታወሻ፦ የመድህን ፓርቲን መግለጫ ሙሉ ቃል ልናወጣው ፈልገን የነበረ ቢሆንም አሁን ካለው ሁኔታ አንፃር ለደህንነታችን ጥሩ ስላልመሰለን (የሕግ ባለሙያችንን አማክረን በተሰጠን ምክር መሠረት) እንዳለ አላወጣነውም። የድርጅቱ መግለጫ አጠቃላይ መንፈስ ገዥ ፓርቲ የሆነውን ኢህአዴግን አሁንም በጥብቅ የሚቃወምና በአንፃሩ ግን ለትግራይ ሕዝብና ለኢትዮጵያ አንድነት ያለውን አጋርነት በጠንካራ ቃላቶች ገልጿል። ድርጅቱም ሆነ አንባቢያን ነፃው ፕሬስ ያለበትን አስቸጋሪ ሁኔታ ትረዳላችሁ ብለን እንተማመናለን።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሰኔ 5 ቀን 1990</a></p>


</body>
</html>	
