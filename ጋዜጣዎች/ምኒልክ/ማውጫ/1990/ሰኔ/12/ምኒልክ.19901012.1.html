<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጭ ጋዜጠኞች በሙሉ ከአስመራ ለመውጣት አሰፍስፈው ይጠባበቃሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የውጭ ጋዜጠኞች በሙሉ ከአስመራ ለመውጣት አሰፍስፈው ይጠባበቃሉ</h1>

 
<p>የግብጽ አየር መንገድ ወደ አስመራ በረራ ዳግም ለመጀመር ለመወሰን የመጀመሪያ አየር መንገድ ሆነ። ከካይሮ የሚነሳው በረራ ዛሬ አስመራ ይገባል ተብሎ ይጠበቃል። የአየር መንገዱ ባለስልጣናት በረራው እንዲጀመር ያልፈለጉ ቢሆንም በግብጽ መንግሥት ፖለቲካዊ ውሳኔ እንዲጀመር መደረጉ ታውቋል።</p>

<p>«በቅርቡ በረራዎችን ያቋረጡ አየር መንገዶች ዳግም ይመለሳሉ ብለን እንጠብቃለን። ዳሎ አሁንም ወደ ጅቡቲ እየተመላለሰ ነው። አርብና ቅዳሜ ሌሎች ይመጣሉ ብለን እንጠብቃለን» ብለዋል። የኤርትራ አየር መንገድ ኃላፊ በጉዳዩ ዙሪያ አስተያየታቸው ተጠይቀው።</p>

<p>አርብ ገብታ በዚያኑ ዕለት ወዳ ካይሮ ትመለሳለች ተብሎ ከሚጠበቅው አውሮፕላን ላይ ለመሳፈር አሥመራ ውስጥ ያሉት አብዛኛው ፈረንጅ ጋዜጠኞች ቦታ ይዘዋል። በረራዋን በጉጉት እየተጠባበቁ እንደሆነ ዘግበዋል።</p>

<p>ላለፉት አስር ቀናት ከየትኛውም አገር የተነሳ አውሮፕላን ወደ አስመራ ድርሽ ሳይል ቀርቷል።</p>

<p>የኢትዮጵያ አየር መንገድ በበኩሉ አቋርጦ የነበረውን የአዲስ አበባመቀሌ፣ አክሱም፣ ሽሬ በረራ እንደገና የጀመረ መሆኑን አስታውቋል። መቀሌ በሻዕቢያ አየር ኃይል ድብደባ ከተፈፀመባት ወዲህ በታላቅ ሃዘንና የቁጭትና የበቀል ስሜት ውስጥ ገብታለች።</p>

<p>ድብደባው ከተፈፀመ በኋላ የከተማዋ ሕዝብ ከሞላ ጐደል ከቁጥጥር ውጪ ሆኖ ወዲያው ታጥቀን ካልዘመትን በማለት በከተማ የነበሩትን ባለሥልጣናት ሲያስጨንቅ ሰንብቷል። ይህ ስሜት ወጣት ሽማግሌ ሴት ወንድ የተለያየበት አልነበረም።</p>

<p>አክሱም በበኩሏ ጦርነቱ ከፈነዳ ወዲህ በብዛት ወደ ከተማዋ ይመጡ የነበሩት ቱሪስቶች ቀርተውባታል። አክሱም በዚህ ወቅት ቱሪስቶች ወደ ጐንደርና ላሊበላ ፊታቸውን አዙረዋል ብላ የሰጋች ብትመስልም ወደ ኢትዮጵያ የሚመጡት ቱሪስቶች ቁጥር በአጠቃላይ ቀንሷል። በትክክል ምን ያህል እንደቀነሰ ግን የሚያስረዱ አሃዞች ከመንግሥት በኩል ይፋ አልሆኑም።</p>

<p>ሽሬ በጦርነቱ ምክንያት በቀጥታ ባትነካም የኢትዮጵያ አየር መንገድ ያደርጋቸው የነበሩትት በረራዎች መቋረጣቸው የስነልቦና ተጽዕኖ ማሳደሩ አልቀረም።</p>

<p>ጦርነቱ ከፍተኛ ለውጥ ያሳደረው በአጋሜ አውራጃ ሲሆን ከበድ ያለው የዛላንበሳ ጦርነት በዚህ አውራጃ ከመደረጉም ባሻገር ተፈናቃዮች በአውራጃዋ ዋና ከተማ በሆነችው አዲግራት መሰብሰባቸውና በናፓልም ቦምብ መደብደብ ለትውልድ የሚተላለፍ ጠባሳ ሆኗል።</p>

<p>በአገር አቀፍ ደረጃ ስማቸው በእጅጉ እየገነነ የሚገኙት ስዩም መስፍን ትውልዳቸውና ቀያአቸው ከዚህ አካባቢ መሆኑን መጠነኛ መጽናናት ሳይፈጥር እንዳልቀረ ይነገራል።</p>

<p>ስዩም ድሮውንም ቢሆን በትግራዩ ነፃ አውጭ ውስጥ ከፍተኛ ተቀባይነት ያላቸው መሆናቸው የሚታወቅላቸው ሲሆን ከግጭቱ ወዲህ ከትግራይ ማሕበረሰብ ውጭ ያላቸው ተሰሚነት በቀላሉ የሚታይ አልሆነም።</p>

<p>ወደ ኤርትራ ለስራ የሚሄዱት አብዛኞቹ የትግራይ ተወላጆች የአጋሜ ተወላጆች በመሆናቸው በኤርትራ ትግራዮች በሙሉ «አጋሜ» ተብለው ይጠራሉ። «አጋሜዎች» ማንኛውንም ስራ ለመስራት ዝግጁ በመሆናቸው እንደ ኃጢአት ተቆጥሮባቸው በኤርትራ ዝቅተኛው ንዑስ ከበርቴ ክፍል ሲሰደቡ የቆዩ ናቸው።</p>

<p>በኤርትራ ዝቅተኛ ንዑስ ከበርቴና «በአጋሜዎች» መካከል ያለው አለመግባባት እየሰፋ ሄዶ እስከመጨረሻው የተለጠጠበት ጊዜ ቢኖር አሁን ነው ሲሉ አስተያየታቸውን የጠይቅናቸው የፖለቲካ ታዛቢዎችና ምሁሮች ነግረውናል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሰኔ 12 ቀን 1990</a></p>

</body>
</html>	
