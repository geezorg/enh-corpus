<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ፓርላማዎች ሕብረት ሻዕቢያ ባድመና ሽራሮን እንዲለቅ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ፓርላማዎች ሕብረት ሻዕቢያ ባድመና ሽራሮን እንዲለቅ ጠየቀ</h2>


<p>የአፍሪካ ፓርላማዎች ሕብረት በኒጀር ባደረገው ስብሰባ የኤርትራ መንግሥት የአ.አ.ድ ሚኒስትሮ ኮሚቴ ያሳለፈውን ውሳኔ ሊያከብር ይገባል በማለት ውሳኔ ያስተላለፈ ሲሆን ይህም ውሳኔ ለኤርትራ መንግሥት፣ ለኢትዮያ መንግሥት፣ ለአ.አ.ድ፣ ለተ.መ.ድ ፀጥታ ም/ቤት ለኢጋድ፣ ለአውሮፓ ሕብረት እንዲተላለፍ ወስኗል።</p>

<p>የፓርላማዎቹ ጉባኤ የሚኒስትሮቹ ኮሚቴ የኢትዮጵያ መስተዳድር የነበሩ ቦታዎች በኤርትራ ወታደራዊ ኃይሎች መወረራቸውን አረጋግጧል ብሏል። ጉባኤው የኤርትራ መንግሥት ወታደራዊ ኃይሉን ግጭቱ ከመነሳቱ በፊት ወደነበረበት ቦታ እንዲመለስ ጥሪ አስተላልፏል። ይህ አቋም መተግበር የሚገባው «በአሜሪካና በሩዋንዳ በኋላም በአ.አ.ድና በተመድ ፀጥታ ም/ቤት ባቀረቡት ሀሳብ መሰረት መሆን አለበት» ብሏል።</p>

<p>የግጭቱና አሁን ያለው ፍጥጫ መሰረት የተወረሩት አካባቢዎች በኤርትራ የጦር ኃይል መያዛቸውና ይሄም ጉዳይ በኤርትራ መግንሥት እልባት የሚሰጠው የሚገባ ነው ብሏል።</p>

<p>ጉባኤው በተጨማሪም የአለም አቀፍ ማሕበረሰብና የአፍሪካ ፓርላማዎች የጦር ወንጀሎች ተፈፅመው እንደሆነ በመመርመር የኢትዮጵያ ፓርላማ ያነሳውን ጥያቄ እንዲመረምሩ ጥሪ አስተላልፏል።</p>

<p>ጉባኤው በተጨማሪም በአፍሪካ ሀገሮች መካከል የሚነሱ አለመግባባቶች በወታደራዊ ኃይል መፈታት የለባቸውም ብሏል። እንዲሁም ኢትዮጵያና ኤርትራ ድንበራቸው በአግባቡ ያለ መከለሉንና በዚያ ዙሪያ ጥያቄ እንዳለ ማመናቸውን ግንዛቤ ውስጥ ማስገባቱን ጠቅሷል።</p>

<p>ይህ የአፍሪካ ፓርላማዎች ውሳኔ ሻዕቢያን የሚጎዳው ቢሆንም ወታደራዊ ኃይሉን በአረቡ ዓለም የሚያደርገውን ዘመቻ ግን እንደሚያግዝለት ታዛቢዎች ይናገራሉ። ሻዕቢያ በአረቡ ዓለም ውስጥ በሚያደርገው ዘመቻ ግጭቱ አረባዊት በሆነችው ኤርትራና «የክርስቲያን ደሴት በሆነችው ኢትዮጵያ» መካከል እንደሆነ በማስመሰል ብዙ የጣረ ሲሆን በሶሪያና በኢራቅ ዘመቻው የተሳካ ነው ሲሉ ታዛቢዎች ነግረውናል።</p>

<p>ሆኖም ሻዕቢያ በአረቡ አለም ያለውን ወዳጅ ያህል ጠላትም ያለው ሲሆን እስራኤል በኤርትራ ላይ ሆኖ ሳውዲን ሱዳንና የመንን የምትሰልል መሆኗ እንዳስቀየማቸው ይነገራል።</p>

<p>ድሮ አለም በሶሻሊስትና በካፒታሊስት ካምፖች መካከል ተከፋፍላ በነበረበት ዘመን የሶስተኛ አለም አገሮች ሶቪየትንና አሜሪካን እያፎካከሩ እንደሚያተርፉት ሁሉ ሻዕቢያንም ዘንድሮ የያዘው ፈሊጥ እስራኤሎችንና አረቦችን እያፎካከረ በመሀል ማትረፍ እንደሆነ አንድ ስማቸው እንዳይጠቀስ የጠየቁን የፖለቲካ ሳይንስ ምሁር ገልፀውልናል።</p>

<p>ሻዕቢያ ከሁለቱ ወገኖች በድምር በየአመቱ ከ150 ሚሊዮን ዶላር በላይ ገንዘብ በተለያየ መንገድ እያገኘ እንደሆነም ይነገርለታል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ነሐሴ 22 ቀን 1990</a></p>

</body>
</html>	
