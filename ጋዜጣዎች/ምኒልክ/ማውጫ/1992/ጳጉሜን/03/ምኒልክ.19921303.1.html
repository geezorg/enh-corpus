<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ ገ/ሥላሴ በሲዲኒ ኦሎምፒክ ላይካፈል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኃይሌ ገ/ሥላሴ በሲዲኒ ኦሎምፒክ ላይካፈል ነው</h1>


<p>የኦሎምፒክ ጀግና በመባል የሚታወቀውና የዓለም ኮከብ አትሌት እንደሆነ በተደጋጋሚ የሚነገርለት ኃይሌ ገ/ሥላሴ በሲዲኒ ኦሎምፒክ የመወዳደር ዕድሉ የጠበበ መሆኑ ተገለፀ።</p>

<p>በዚህ የኦሎምፒክ ውድድር ለሁለተኛ ጊዜ ይሳተፋል ተብሎ በኢትዮጵያ ህዝብ ዘንድ በጉጉት የሚጠበቀው የ10.000 ሜትር ተወዳዳሪ ሻለቃ ኃይሌ ገ/ሥላሴ በእግሩ ላይ በደረሰበት ጉዳት የመወዳደሩ ነገር ያከተመ ይመስላል። ባለፈው ሰኞ በአራራት ሆቴል አግኝተነው አነጋግረነው ነበር። በመጀመሪያ ለኃይሌ ያቀረብንለት ጥያቄ ይህ ውሳኔህ ለኢትዮጵያ ሕዝብ መርዶ አይሆንም ወይ? የሚል ነው ኃይሌ ሲመልስም «ይገርምሃል በመጀመሪያ ደረጃ መርዶው ለኔ ነው። ብዙ ታገልኩኝ ካሁን አሁን እድናለሁ የሚል ተስፋ ነበረኝ ምንም ማድረግ አልቻልኩም አልሆነም» በማለት ነበር ፊቱ ላይ እምባ እያቀረረ የመለሰልን። ለኃይሌ ቀጣይ ጥያቄ ያደረግነው ይህ በሽታ እንደሚኖርብህ በመጀመሪያ አታውቀውም ነበር? ለምን የቅድሚያ ጥንቃቄ አታደርግም አልነው «ይህ የእኔ የእግር ችግር አዲስ አይደለም በአጋጣሚ የተከሰተ አይደለም አንድ ዓመት ከሶስት ወር ሆኖታል በመሀል ቀላል ኢንተርናሽናል ውድድሮችን እያደረኩበት ቆየሁና አሁን በመጨረሻ ለኦሎምፒኩ ዝግጅት ከበድ ያሉ ትሬዲንጐች ስሰራበት ነው የበለጠ ሊያመኝ የቻለው» በማለት መልስ ሰጥቷል።</p>

<p>አትሌት ኃይሌ ስለኦሎምፒክ ተስፋችን ጠይቀነው «የእኔ በኦሎምፒክ መሳተፍ ያለመሳተፍ ትርጉም የማይኖረው ነው። የነ አሰፋ መዝገቡንና የነግርማ ውጤት ካያችሁ በኋላ ነው ከእነሱ የ10.000 ወርቅ ሜዳሊያውን መጠበቁ ያዋጣናል በተረፈ ግን አትሌቶቹ እየተዘጋጁ ያሉትና የሚሮጡት ጥሩ ውጤት ለማምጣት መሆኑ መታወቅ ይኖርበታል ስለዚህ አለማስጨነቁ ጥሩ ይመስለኛል» በማለት የኦሎምፒኩን ተስፋ አስመልክቶ መልስ ሰጥቷል። በመሓል ደግሞ ወደመቅረት ያለመቅረት ውሳኔው በማምራት ለመሆኑ ይኼ የእግርህ የሃኪም ውሳኔ ነው አለው ብለን የጠየቅነው ሳቅ አለና «ይህ እኮ ሃኪም ወይም አሰልጣኝህ የሚወስኑት አይደለም። አንተ እራስህ ታውቀዋለህ። ፐርፎርማንስህ ምን ደረጃ ላይ እንዳለና የጤንነትህ ደረጃ ይታወቅሃል። ስለዚህ እኔም ራሴን ሳየውና የትሬይኒንግ አሰራሬን በአጠቃላይ ያለብኝን ችግር ሳስተያየው ወደመቅረቱ አመዝኗል። ስለዚህ በዚህ ኦሎምፒክ ላይ መካፈሌ 90 በመቶ ተሟጧል። ምናልባት የተለየ አጋጣሚ ተከስቶ ካልዳንኩ በቀር የመሳተፌን ጉዳይ መናገር አልችልም ሁኔታን ግን አጠራጥሮኛል» ብሏል።</p>

<p>ኃይሌን ቀጥለን ያቀረብንለት መጠይቅ ለመሆኑ ከሲዲኒ በኋላ ወደማራቶን እገባለሁ ብለህ ነበር? ታዲያ እንዴት ልታደርግ ነው የሚል ነው «ይኼ አሁን የሚመለስ ጥያቄ አይደለም። በመጀመሪያ እግሬን ይሻለኝና ከዚያ በኋላ እመልስልሃለሁ ዋናው የእግሬ ጤንነት ነው» በመጨረሻም ታዲያ አሁን ይኼ የእግርህ በሽታ ከሩጫ ዓለም ሊያሰናብትህ ነው እንዴ? አልነው «ይኼማ ተስፋ መቁረጥ ይባላል ጤነኛ ልሁን እንጂ ከአትሌቲክሱ አልርቅም ማቆሙ የማይታሰብ ነው። አሁን ግን ያሰብኩት አልተሳካልኝም ይኼ ደግሞ የፈጣሪ ስራ ስለሆነ ምንም ላደርግ አልቻልኩም» በማለት አትሌት ኃይሌ ገ/ሥላሴ አስተያየቱን ቋጭቷል በርግጥ ኃይሌ እንዳይነው እግሩ እያነከሰ በመሆኑ የመሳተፉ ነገር ያከተመ ይመስላል።</p>

<p>ነገር ግን አሰልጣኙ ዶ/ር ወልደመስቀል ኮስትሬን ማክሰኞ ምሽት ላይ በአራራት ሆቴል አግኝተን አነጋግረናቸው የሰጡን መልስ ከኃይሌ ጋር የሚጋጭ ነው «ኃይሌማ ይሄዳል። ይሳተፋል ምንም ችግር የለበትም እግሩም ይድንለታል ቀላል በሽታ ነው። እዚያ እስከሚወዳደር ይድንለታል መቅረት የሚባለው ነገር እንኳን የማይታሰብ ነው»ስለዚህ አብሮን ይጓዛል ብለውናል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ጳጉሜ 3 ቀን 1992</a></p>

</body>
</html>	
