<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሱዳን የኢትዮጵያ ዲፕሎማት ቤት ተፈተሸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሱዳን የኢትዮጵያ ዲፕሎማት ቤት ተፈተሸ</h1>


<p>ባሳለፍነው ሳምንት በኢትዮጵያና ኤርትራ ጦርነት ዙሪያ ከተከሱት ጉዳዮች መካከል ዋነኛ ስፍራ ይዞ የሰነበተው ሁለቱ ሀገሮች የሱዳንን ወዳጅነት ለማሸነፍ ያደረጉት የተራዘመ የዲፕሎማሲያዊ ፍልሚያ በኢትዮጵያ የበላይነት ለመጠናቀቁ የሱዳኑ ፕሬዝዳንት በአዲስ አበባ ያደረጉት ጉብኝት ነው። ሆኖም ፕሬዝዳንቱ በአዲስ አበባ ጉብኝት በሚያደርጉበት ሰዓት በካርቱም የተፈፀመው ድርጊት እንደታላቅ ተዓምር በመታየት ላይ ይገኛል። የሱዳኑ ፕሬዝዳንት አዲስ አበባን በሚጎበኙበት ሰዓት በሱዳን የኢትዮጵያ ቻርጅ ኤ አፌርስ ቤት እራሳቸውን የፀጥታ ክፍል ሠራተኞች ነን በሚሉ ግለሰቦች ተፈትሿል። ቤቱ ዲፕሎማሲያዊ ኮሚዮኒቲ ያለው ነው። በዚያው በካርቱም ያለው አል ራይ አል አም የዘገበውን ዲ.ፕ.ኤ የተባለ የዜና ድርጅት በዚህ መንገድ ዘግቦታል፦</p>

<p>ባለፈው ሐሙስ እራሳቸውን የፀጥታ ሠራተኞች ነን በማለት ያስተዋወቁ ሰዎች የኢትዮጵያ ቻርጅ ኤ. ኤፍርሰን ቤት በመፈተሻቸውና በውስጡ ያሉትን ሰዎችም በማንገላታታቸው ሳቢያ የሱዳን መንግስት ሁኔታውን ለማጣራት ምርመራ ጀምሯል። ማክሰኞ ዕለት ይኸው ጋዜጣ እንደዘገበው ከሆነ የኢትዮጵያ ኤምባሲ ለሱዳን የውጭ ጉዳይ ሚኒስትር ሁኔታውን አስመልክቶ በጹሑፍ ቅሬታውን አሰምቷል። ዘገባው እንዳስቀመጠው ከሆነ የኢትዮጵያዊው ዲፕሎማት ቤት የተወረረው በምሽት ሲሆን ቤቱ ውስጥ በእንግድነት የነበሩትን ጨምሮ ሌሎችም እንዲደነግጡ ሆነዋል። ሰዎቹ ቤቱን የፈተሹት ምንም ዓይነት ማብራሪያና ምክንያት ሳይሰጡ ነው። ቻርጅ ኤ ኤፈር በወቅቱ በኢትዮጵያዊው ጠ/ሚ/ር መለስ ዜናዊና በሱዳኑ ፕሬዝዳንት ጄኔራል ኦማር አልበሽር መካከል ባለፈው ሳምንት ውስጥ የተደረገውን ስብሰባ ለመካፈል አዲስ አበባ ሄደው ነበር። ጋዜጣው የፖለቲካ ታዛቢዎችን ጠቅሶ እንደፃፈው ከሆነ ድርጊቱ የኢትዮጵያንና የሱዳንን መቀራረብ የማይፈልጉ ወገኖች ሴራ ነው ብሎታል ሲል ዘግቧል።</p>

<p>ከዚህ ከአዲስ አበባ የኤ.ኤፍ.ፒ ዘገባ ደግሞ የኢትዮጵያን ቃል አቀባይ ኃይለ ኪሮስ ገሰሰን ጠቅሶ የሚከተለውን ዘገባ አስተላልፏል። ኃይለ ኪሮስ ለጋዜጠኞች በሰጡት መግለጫ ሱዳን በግብፅ ፕሬዝዳንት ላይ የግድያ ሙከራ ያደረጉ 3 አሸባሪዎችን አሳልፌ አልሰጥም ማለቷ በሁለቱ ሀገሮች መካከል ያለውን ግንኙነት ከአሁን በኋላ አያሻክረውም ብለዋል።</p>

<p>አሸባሪዎቹን አሁንም ተይዘው ለፍርድ እንዲቀርቡ እንፈልጋለን ግን ሱዳን አልተባበርም ካለች በመሃላችን ያለውን ግንኙነት እንዲያበላሽ አናደርግም። አንድ ሀገር ጦርነት ውስጥ ስትገባ የውጭ ፖሊሲዋን ማሻሻል ይኖርባታል ብለዋል ኃይለ ኪሮስ አክለውም የኤርትራ ድርጊቶች ጎረቤቶቿን ሁሉ (ኢትዮጵያ፣ ሱዳን፣ ጅቡቲ) በኤርትራ ላይ ተባብረው እንዲሰሩ አድርጓቸዋል ብለዋል። ኢትዮጵያ የደቡብ ሱዳን አማፂያንን መቼም ቢሆን መሣሪያ አስታጥቃ አታውቅም ብለዋል። ችግሩን ለመፍታት ኢትዮጵያ አደራዳሪ ለመሆን ያላትን ፍላጎት ገልፀዋል። ኢትዮጵያ ከዚህ በፊት ሱዳን የኦሮሞ ነፃ አውጪ ግንባርን ትደግፋለች ትል የነበረ ቢሆንም ኃይለ ኪሮስ እንዳሉት ግን አሁን ካርቱም የትኛውንም የኢትዮጵያ አማፂ ቡድን አትረዳም ብላ አዲስ አበባ ተማምናለች። ሁለቱ መሪዎች ከተነጋገሩባቸው ጉዳዮች መካከል አንዱ ሱዳን ለኢትዮጵያ ቤንዚን (ነዳጅ) የምትሸጥበትን ሁኔታ ነው። ከዚህ ሌላ ኢትዮጵያ ፖርት ሱዳንምም የምትጠቀምበት መንገድ ተነጋግረዋል። «በርካሽ ዋጋ ከሱዳን የምናገኘው ከሆነ ለምን መካከለኛው ምሥራቅ ድረስ እንሄዳለን። በነፃነት ትግሉ ዘመን (ከጣሊያን ጋር እንዳደረግነው) ፖርት ሱዳንም ደግሞ ልንጠቀም እንችላለን» ብለዋል። ኃይለ ኪሮስ ሲል ዘግቧል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ኅዳር 16 ቀን 1992</a></p>

</body>
</html>	
