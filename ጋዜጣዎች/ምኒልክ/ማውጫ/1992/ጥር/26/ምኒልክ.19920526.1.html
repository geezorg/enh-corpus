<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታምራት ላይኔ ጥፋተኛ ተባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ታምራት ላይኔ ጥፋተኛ ተባሉ</h1>


<p>ለ3 ሰዓት 10 ደቂቃ ጉዳይ (ጠዋት) «በራፉ አካባቢ ከ40- 50 የሚሆኑ ሰዎች አጥር ግቢው መግባት እስኪጀመር ድረስ ቆመዋል። እነርሱን ተቀላቅዬ ቆምኩኝ። ከጠቅላይ ፍርድ ቤቱ ፊት ለፊት በቆመች መኪና አጠገብ ከአስር በላይ የሚሆኑ የአንድ ቤተሰብ አባላት የሚመስሉ (አብዛኛዎቹ ሴቶች ናቸው) እያወኩ ቆመዋል። አንዷን ጠጋ ብዬ የየትኛው ተከሳሽ ቤተሰቦች መሆናቸውን ስጠይቃት የሶስተኛው ተከሳሽ የወ/ሮ ሻዲያና የዘጠነኛው ተከሳሽ የአቶ ሙኒር ዱሪ ቤተሰቦች መሆናቸውን ነገረችኝ።</p>

<p>ሶስት ሰዓት ሲሞላ ሁለትና ሶስት ደቂቃ ሲቀረው እየተፈተሽን ወደግቢው እንድንገባ ተደረገ። የግቢው ፍተሻ እንደወትሮው ነው። ከወትሮው የተለየ ጥበቃም የለም። ወደችሎቱ አዳራሽም ለመግባት ለጋዜጠኞች የተመደበው ስፍራ ስቀመጥ ገና 3:05 ሰዓት ነበር። አብዛኛዎቹ የተከሳሾቹ ቤተሰቦች በግራ በኩል ባለው መቀመጫ ላይ የተቀመጡ ሲሆን እኛ ጋዜጠኞች ደግሞ ወደችሎቱ ቀረብ ብሎ በተሰራውና በቀኝ በኩል ከዳኞቹ ትይዩ ባለው ስፍራ ተቀመጥን። ከዚያም እየተንጠባጠቡ ጠበቆች መግባት ጀመሩ። ነገር ግን ዳኞቹ አቃቤ ህጉና ተከሳሾቹ ገብተው የፍርዱ ሂደት እስኪጀመር ለአንድ ሰዓት ያህል በችሎቱ ውስጥ ሆነን እንድንጠብቅ ተደረገ።</p>

<p>ከቀኑ 4:00 ሰዓት ገደማ እንድንቆም ተደርጎ አምስቱ ዳኞች ተከታትለው በመግባት ቦታ ቦታቸውን ያዙ። እንድንቀመጥ ከተደረገም በኋላ ተከሳሾቹ እንዲቀርቡ ታዘዘ። ተከሳሾቹ ገብተውም ቦታ ቦታቸውን ከያዙ በኋላ በተከሳሾቹ ፊት ላይ የሚነበበውን ስሜት ለመመልከት ፊቴን ወደነሱ መለስኩኝ። በመጀመሪያው ተከሳሽ በአቶ ታምራት ላይኔ ፊት ላይ የሚነበብ የመጨነቅ፣ የቁጭት ወይም የመረበሽ ስሜት የለም። የሶስተኛዋም ተከሳሽ በወ/ሮ ሻዲያ ላይ የሚነበበውም ስሜት ተመሳሳይ ነው። በአምስተኛው ተከሳሽ በአቶ ንጉሴ ኃይሌና በዘጠነኛው ተከሳሽ በአቶ ሙኒር ዱሪ ላይ ግን ትንሽ የመጨነቅ ስሜት ይነበባል።</p>

<p>ከዚያም የመጀመሪያው ዳኛ አቶ መንበረፀሐይ በተከሳሾቹ ላይ የተላለፈውን ውሳኔ በንባብ ማሰማት ጀመሩ። በተከሳሾሹ ላይ ሶስት የተለያዩ ክሶች የተመሰረቱባቸው መሆኑን በመግለፅ በተከሳሾቹ ላይ የተመሰረተባቸው ሶስቱንም ክሶች መዘርዘር ጀመሩ። የመጀመሪያው ክስ የተመሰረተባቸው በ1ኛው፣ በ3ኛው በ4ኛውና በ5ኛው ተከሳሾች ላይ ሲሆን በወንጀለኛ መቅጫ ሕግ ቁጥር 32 1ኛሀ እና 33 ወይም የተሻሻለው ሕግ 214/74 ቁጥር 23 1ኛለን በመተላለፍ መሆኑን ገልፀዋል። በዝርዝር አቃቤ ሕግ የቀረበባቸውና የሰውና የሰነድ ማስረጃና ተከሳሾቹ ያቀረቡትን የሰውና የሰነድ ማስረጃ በዝርዝር ካቀረቡ በኋላ ፍርድ ቤቱ የደረሰበትን ውሳኔ በዝርዝር አቅርበዋል። የመጀመሪያ ክስ ከአቶ አላሙዲን የመንግስትን ዕዳ ኢትኮ ለሚባል ኩባንያ ለሚከፈል በሚል ሰበብ የወጣውን 16 ሚሊዮን ዶላር የሚመለከት ነው። የመጀመሪያው ተከሳሽ አቶ ታምራት ላይኔ በዚህ በመጀመሪያው ክስ በወቅቱ በነበራቸው ስልጣን በመመካት ህጋዊ ባልሆነ መንገድ ሌሎች ግለሰቦች እንዲበለፅጉ በማድረጋቸውና በዚህ በተነሳ በመንግስትና በሕዝቡ ንብረት ላይ ጉዳት በማድረሳቸው ፍርድ ቤቱ በተከሰሱበት በመጀመሪያው ክስ ጥፋተኛ ሆነው ማግኘቱን ገለፀ። የተቀሩትንም ሶስተኛ፣ አራተኛ (በሌሉበት) ስድስተኛ ተከሳሾችም ከአንደኛው ተከሳሽ ጋር በግብረአበርነት ወንጀሉን በመፈፀምና ያለአግባብ ሃብት በማካባታቸው ጥፋተኛ ሆነው ማግኘቱን በተጨማሪ ገለፀ።</p>

<p>ይህ የፍርድ ቤቱ ውሳኔ በንባብ በሚሰማበት ወቅት በተከሳሾቹላይ በተለይም በመጀመሪያው ተከሳሽ በአቶ ታምራት ላይኔና በሶተኛዋ ተከሳሽ በወ/ሮ ሻዲያ ፊት ላይ የመደንገጥ የመደነቅ ወይም የመጨነቅ ስሜት ሳይሆን ይታይ የነበረው የፈገግታ ነበር።</p>

<p>ሌላው የመጀመሪያው ተከሳሽ አቶ ታምራት ላይኔ ጥፋተኛ ናቸው የተባሉበት ክስ አራት ክልላዊ መንግስታት ማለትም አፋር፣ ሱማሊያ፣ ጋምቤላና ቤኒሻንጉል ክልሎች የኮንስትራክሽን ዕቃዎችን የበጀቱ ዓመት ከመጠናቀቁ በፊት እንዲገዙ በማግባባትና ስልጣናቸው በመጠቀም ራሚስ የተባለው ኩባንያ ጨረታውን እንዲያሸንፍ በማድረጋቸው ነው። የተሻሻለውን የወንጀለኛ መቅጫ ሕግ 214/74 ቁ.23 1ኛለን በመተላለፍ በስልጣናቸው በመመካት ራሚስ የተባለው ድርጅት ጨረታውን እንዲያሸንፍ በማድረግ በህዝብና በመንግስት ንብረት ላይ ጉዳት አድርሰው በመገኘታቸው ጥፋተኛ ሆነው ተገኝተዋል ሲል ፍርድ ቤቱ ገልጿል። በተጨማሪም አራተኛና አምስተኛ ተከሳሾች ከላይ በተጠቀሰው ሕገ ወጥ ተግባር ተባባሪ በመሆናቸው በሁለተኛው ክስ ጥፋተኛ ሆነው መገኘታቸውን ፍርድ ቤቱ አስታውቋል።</p>

<p>የሁለተኛው የክስ ዝርዝር አቃቤ ሕግ ያቀረቡ ማስረጃና የፍርድ ቤቱ ውሳኔ በዝርዝር በሚቀርብበት ወቅት የመጀመሪያው ተከሳሽ ታምራትና በሶስተኛዋ ተከሳሽ በወ/ሮ ሻዲያ ፊት ላይ የፈገግታ ገፅታ ሲታይ የነበረ ሲሆን አንዳንዴም ይንሾካሾኩና ይሳሳቁ ነበር።</p>

<p>ሶስተኛው በአቶ ታምራት ላይ ተመስርቶ የነበረው ክስ በዓለም ባንክ እርዳታ ከሚሌ አሰብ ለሚሰራው መንገድ ፕሮጀክት ሶጃ የተባለ ድርጅት ጨረታውን እንዲያሸንፍ በስልጣናቸው ተመክተው ረድተዋል የሚል ነው። የሶስተኝው ክስ የተወሰነው በድምፅ ብልጫ ሲሆን ይህም በዳኞቹ መካከል ተከሳሾቹ ጥፋተኛ ናቸው አይደሉም በሚለው መካከል መለያየት እንደነበር ያሳያል።</p>

<p>በ414 ቁ 1ኛሀ ራሳቸውን በመጥቀም ክስ ተመስርቶባቸው በፍርድ ቤቱ ጥፋተኛ የተባሉት ዘጠነኛ ተከሳሽ አቶ ሙኒር ዱሪ የተከሰሱት በዚህ ወንጀል ብቻ መሆኑንና ለ3 ዓመታት ከሶስት ወር መታሰራቸው ከግምት በማስገባት ፍርድ ቤቱ ለደንበኛቸው ውሳኔ እንዲሰጣቸው ጠበቃቸው በመጠየቃቸው ፍርድ ቤቱ ለአምስት ደቂቃ እረፍት ካደረገ በኋላ እስከ አሁን የታሰሩት እንደሚበቃቸውና በዋስ ተለቀው በተመላላሽ ቀሪውን የፍርድ ሂደት እንዲከታተሉ ፍርድ ቤቱ ወስኗል።</p>

<p>በመጨረሻም ፍርድ ቤቱ የቀሪዎቹን ተከሳሾች የቅጣት አስተያየት ለመቀበልና ውሳኔ ለመስጠት ለሐሙስ የካቲት 2 ከሰዓት በኋላ ቀጠሮ በማስተላፍ ውሎውን 9:15 ሰዓት ገደማ አጠናቋል።</p>

<p>ከዚያም ከቅጥር ግቢው በመውጣት ከአቶ ታምራት ላይኔ ጠበቃ ከአቶ ስለሺ ጋር እየተነጋገርኩኝ ሳለ አቶ ታምራት ላይኔ በሁለት ጠባቂዎቻቸው ታጅበው በአንዲት ነጭ የግል ታርጋ ባላት ቶዮታ አውቶሞቢል በፈገግታ እጃቸውን እያወዛወዙ ተሰናበቱን።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ጥር 26 ቀን 1992</a></p>

</body>
</html>	
