<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ድንበራችን አሰብ ድረስ ነው፣ እኛ የአንድነት ደቀመዛሙርት ነን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ድንበራችን አሰብ ድረስ ነው፣ እኛ የአንድነት ደቀመዛሙርት ነን»</h1>

<p class="align-right">ሱልጣን ዓሊ ሚራሕ</p>


<p>«ድንበራችን አሰብ ድረስ የተዘረጋ ነው። ይሁን እንጂ ከዓለም አቀፍ ሕጐችና ድንጋጌዎች አንፃር በአሁኑ ወቅት ሉዓላዊነትን በፖለቲካው ቱሩአት ለማፈስ ሲባል ብቻ ከሰላማዊና ከዓለም አቀፍ ህግ ውጪ እናስታትምመው ዘንድ የሚቻል አይደለም» ሲሉ ታላቁ የአፋር ሃይማኖት መሪ ገለፁ።</p>

<p>ይህንን የገለጹት የአፋር መንፈሳዊና ባህላዊ መሪ የሆኑት ሱልጣን አሊሚራህ ወርሃዊ ከሆነው የእፎይታ መጽሔት ጋር ባደረጉት ቃለ ምልልስ ሲሆን እንደእሳቸው ገለፃ ከሆነ አሁን ኢትዮጵያና ኤርትራ በሚያደርጉት ጦርነት ዋንኛ ተጐጂዎች የሆኑት አፋሮች መሆናቸውን ገልፀው የአፋር ክልል የትንቅንቅ መስክ በመሆኑ በኤርትራም ሆነ በኢትዮጵያ ወይም በጅቡቲ ያለው አፋር ሊገናኝ እንዳልቻለ ገልፀዋል። ሱልጣኑ ጨምረው እንደተናገሩት አፋሮች በክልላቸው መልክዓ ምድራዊ አቀማመጥ ምክንያት የተለያየ ግብር የተጣለባቸው መሆኑን በነዚህ አገራት የሚገኙ መንግስታት አፋሮች ካላቸው ማህበራዊ ዘላናዊ ባህላቸውና ኢኮኖሚያዊ ጥቅም በመነሳት የተለየ አያያዝ እንዲያደርጉላቸው ጠይቀዋል።</p>

<p>ሱልጣን ዓሊ ሚራህ ኢትዮጵያ አሁን ላጋጠማት ችግር መንስዔ ነው ያሉት የጫት ሱስ መበራከት አንዱ እንደሆነ ገልፀው በተለይም ገበሬዎች ሌሎች ጠቃሚ ሰብሎችን ቸል በማለት ፊታቸውን ጫት ወደማምረት ማዞራቸው እንደሆነ ገልፀዋል። የሃይማኖት መሪው ጨምረው እንደተናገሩት ለልማት ዓይነተኛ ኃይል የሆነው ወጣቱ ክፍል በጫት ከተጠመደ ስንፍና ይጠናወናተዋል። ይህ ደግሞ በሀገር ልማት ላይ አሉታዊ ተፅዕኖ ስለሚኖረው ይህን አደገኛ ዕፅ ለማጥፋት ሁሉም ወገን በቅንጅት መታገል ይኖርበታል ብለዋል።</p>

<p>ሱልጣን ዓሊ ሚራህ ከኢትዮጵያና ከኤርትራ መንግስት ባለሥልጣኖች ጋር ስላላቸው ግንኙነት ተጠይቀው ሲመልሱ ከዚህ ቀደም ከሁለቱም መሪዎችጋር ከአንድ ሁለት ጊዜ መገናኘታቸውን ገልፀው ከኢትዮጵያ መንስት ጋር ያላቸው ግንኙነት አሁንም ድረስ ምንም ዓይነት ችግር እንደሌለበት ገልፀዋል። ነገር ግን ከኤርትራ መሪዎች ጋር ያደረጉትን ግንኙነት ከመጀመሪያውኑ የተበላሸ እንደሆነ አስታውቀዋል። በተለይም ከኢሳያስና ከአጋሮቻቸው ጋር ያደረጉት ውይይት ስብሰባ ረግጦ መውጣት የተደረሰበት እንደነበረ አስታውሰዋል።</p>

<p>«መንግሥቱ የሚወደሱ አይደሉም። የክፍለ ዘመኑ አራጅ ናቸው» ያሉት ዓሊ ሚራህ የኤርትራ ህዝብ የመንግሥቱ ጭፍጨፋ ሰለባ እየሆነ ሰውየውን ኢሳያስ ማወደሳቸው ከማስገረም አልፎ የሚያሳዝን ነው ብለዋል። ሱልጣን ዓሊሚራህ በተለይ አሁን የፖለቲካ ፓርቲዎች ብዙ ጊዜ እየተጨቃጨቁበት ስላለው አንቀፅ 39 ችግር ተጠይቀው ሲመልሱ «እኛ የአንድነት ደቀመዛሙርት ነን። አንቀፅ 39 ሁላችንም በሕብረት ያፀደቅነውና የአንድነታችን ፊርማ ነው። እኩልነት ፍትህ ነፃነት በመፈቃቀድ ባለበት ሁኔታ ውስጥ አንቀፅ 39 የሚያስከትለው ስጋት የለም። አንድነታችንን አይሰርዝም። ዘላለማዊ ፅናት የተላበሰ ነው» ሲሉ ገልፀዋል።</p>

<p>ሱልጣን ዓሊሚራህ ደርግ ከስልጣን በተወገደበት የመጀመሪያ ዓመታት የአፋር ክልልን ያስተዳደሩ የነበሩ ሲሆን ከዚያ በኋላ ለተወሰኑ ዓመታት ድምፃቸውን አጥፍተው አሁን ብቅ ሊሉ ችለዋል። ለመጥፋታቸው እንደምክንያትነት የተወሰደው ከልጆቻቸው ጋር በነበራቸው አለመግባባት ወይም ከኢትዮጵያ መንግስት ጋር በነበራቸው አለመግባባት ነው ቢባልም እሳቸው ግን በሳውዲ ቅድስት መካ ሱባዔ ገብተው እንደነበረ ይገልፃሉ።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ግንቦት 4 ቀን 1992</a></p>

</body>
</html>	
