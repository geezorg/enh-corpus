<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ ግንባር ለሰዓታት የቆየ ውጊያ ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአሰብ ግንባር ለሰዓታት የቆየ ውጊያ ተደረገ</h1>


<p>የኢትዮ ኤርትራ ጦርነት ከ8 ወር እረፍት በኋላ ከትላንት በስቲያ ዳግም አገርሽቷል። የኢትዮጵያ ቃል አቀባይ ባወጣው መግለጫ የኤርትራ ሰራዊት ረቡዕ ጠዋት በቡሬ ግንባር በኩል ጥፋት ፈጽሟል ብሏል። ኤርትራ ኢትዮጵያ አጠቃችን ስትል የሰነዘረችው ስሞታ መሰረተ ቢስ ነው ሲልም የቃል አቀባዩ መግለጫ ገልጿል። ይህ ሁሉ ድርጊት የሰላም ሂደቱን ለማደናቀፍ ነው ሲል መግለጫው ኤርትራን ነቅፏል። ቃል አቀባዩ በመግለጫው የአሜሪካው ልዑክ አንቶኒ ሌክ ሐሙስ ትናንት ከጠቅላይ ሚኒስትር መለስ ጋር ለመወያየት አጀንዳ ተይዞላቸዋል ብሏል።</p>

<p>ቢቢሲ የተባለው የብሪታኒያ የዜና ድርጅት በቡሬ ግንባር የኢትዮ ኤርትራ ጦርነት ማገርሸቱን አስመልክቶ የሚከተለውን ዘግቧል። ትርጉሙ እንደሚከተለው ይነበባል፦</p>

<p>«የኤርትራ መንግስት የኢትዮጵያ ወታደሮች በቡሬ ግንባር በሚገኘው የኤርትራውያን ይዞታ ላይ የሰነዘሩትን ጥቃት ሠራዊቱ መክቶ መመለሱን አስታወቀ። ቡሬ ግንባር የሚገኘው ከአሰብ ወደብ አቅራቢያ ነው። ጦርነቱ ስለመካሄዱ ከነፃ ወገን የተረጋገጠ ነገር ባይኖርም የኤርትራ መንግስት ቃል አቀባይ አቶ የማነ ገ/መስቀል ሠራዊታቸው የኢትዮጵያ ሠራዊት ጥቃትን መክቶ መመለሱን ለቢቢሲ ገልፀዋል።</p>

<p>«አንድ የኢትዮጵያ ብርጌድ በቡሬ ግንባር በግራ አቅጣጫ በነበረው የኤርትራ ምድብ ሰራዊት ላይ ጥቃት ሰንዝሯል» ብለዋል አቶ የማነ።</p>

<p>ከኢትዮጵያ ደግሞ የቢቢሲ ወኪል የሚከተለውን ዘግባለች። ሙሉ ትርጉሙ እንዲህ ይነበባል፦</p>

<p>«ኤርትራ የኢትዮጵያ ሠራዊት በቡሬ ግንባር የሰነዘረብኝኝ ጥቃት መልሻለሁ በማለት ያሰራጨችው ዘገባ አብዛኛው የአዲስ አበባ ነዋሪ በአግራሞትና በአድናቆት ነው የተቀበለው። አብዛኛዎቹም በጉዳዩ ላይ አስተያየት ለመስጠት ፍቃደኛ አይደሉም። ብዙዎቹ ከፍተኛ የመንግስት ባለሥልጣናት ጠ/ሚ/ር መለስ ዜናዊና የጭ ጉዳይ ሚኒስትር ስዩም መስፍንን ጨምሮ የትግራይ ሕዝቦች ነፃነት ግንባር (ሕወሓት) የተመሰረተበትን 25ኛ ዓመት በዓል ለማክበር ወደ ትግራይ ርዕሰ ከተማ መቀሌ እንዳመሩ ነው። ነገር ግን አንድ ከፍተኛ የመንግሥት ባለሥልጣን ጦርነቱ በቡሬ ግንባር ስለማገርሸቱ ማረጋገጫ እንደሌላቸው የገለፁ ሲሆን ጦርነቱ እውነት ያገረሸ ቢሆንም ጦርነቱ ልትጀምር የምትችለው ኤርትራ እንጂ ኢትዮጵያ እንዳልሆነ ገልፀዋል። «ኢትዮጵያ የአፍሪካ አንድነት ድርጅት ልዩ ልዑክ አህመድ ሁአያ የአሜሪካ ፕ/ት ልዩ ልዑክ አንቶኒ ሌክ የሰላም እቅዱ እንዲሳካ አዲስ ጥረት በመጀመር አዲስ አበባ በሚገኙበት በዚህ ወቅት ኢትዮጵያ ጥቃት ትሰነዝራለች ብሎ መወንጀል የማይታመን ነው» ብለዋል እኚሁ ከፍተኛ ባለሥልጣን።</p>

<p>እንግሊዘኛው ቪኦኤ በበኩሉ የኤርትራ መንግስት ባወጣው መግለጫ «የኤርትራ ሠራዊት የኢትዮጵያ ጥቃት የመለስኩት በጥቂት ሰዓታት ነው ብሏል። 120 ወታደሮች ገድዬ 80 አቁስያለሁ ሲል የኤርትራ ሠራዊት መግለጫ ሰጥቷል» ሲል ዘግቧል። ቪኦኤም በዚህ ዘገባው በድንበር ላይ ተፋጠው የሚገኙት ወታደሮች 600.000 ናቸው ብሏል።</p>

<p>ቢቢሲ በበኩሉ የኤርትራን ሬዲዮ ጠቅሶ ባወጣው ዘገባ «የኤርትራ ሬዲዮ 200 የኢትዮጵያ ወታደሮች ሲቆስሉና ሲሞቱ አራት ማርኬያለሁ» ማለቱን ዘግቧል። ቢቢሲ በስም ያልጠቀሰው አንድ የኢትዮጵያ ባለሥልጣን «በድንበር አካባቢ ውጊያ ሊኖር እንደሚችል ሆኖም ኢትዮጵያ ጀመረችው የሚለው ግን መሠረተ ቢስ ነው» ማለታቸውን ዘግቧል። ባለሥልጣኑ «ከአሜሪካ የሰላም ልዑክ በመጣበት ሰዓት ኢትዮጵያ ውጊያ ጀመረች ማለት የማይታመን ነገር ነው» ማለታቸውን ቢቢሲ ዘግቧል።</p>

<p>ከዚህ ቀደም እንደተለመደው ኤርትራ እየተሸነፈችም ቢሆን የኢትዮጵያን ወታደሮች በብዛት ገድያለሁ ማለቷ የተለመደ ሲሆን ጦርነቱ ከቀጠለ በየቀኑ ከጥቅም ውጪ አደረኳቸው የምትላቸው የኢትዮጵያ ወታደሮች ቁጥር ከግምት ውጪ እንደሚሆን ይጠበቃል።</p>

<p>የአውሮጳው ህብረት ልዩ ልዑክ ኢጣሊያዊው ረዳት የውጭ ጉዳይ ሚኒስቴር ሴናተር ሪኖ ሴሪ በበኩላቸው ይህ ጦርነት ወደሙሉ ጦርነት ይሸጋገራል ብለው እንደማያምኑ ገልጠዋል። እንደ ሪኖ ሴሪ አባባል ውጥረቱን ለማርገብ አሁንም ዕድሉ ሙሉ ለሙሉ አልተዘጋም።</p>


<p class="align-center"><a href="/Gazettas/Menilik/info/Menilik.sera.html">ከምኒልክ የካቲት 17 ቀን 1992</a></p>

</body>
</html>	
