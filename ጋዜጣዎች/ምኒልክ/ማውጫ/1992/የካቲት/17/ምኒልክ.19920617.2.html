<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጋራድ ሥራ አስኪያጅ ገዳይ የተለያዩ መኪኖች በማፈን ያመለጠበት ስልት ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጋራድ ሥራ አስኪያጅ ገዳይ የተለያዩ መኪኖች በማፈን ያመለጠበት ስልት ተገለፀ</h2>


<p>የክልል አስራ አራት ፖሊስ ባካሄደው ምርመራ ከጋራድ ሥራ አስኪያጅ ከአቶ ነቢል የሱፍ ግድያ በተያያዘ ሁኔታ ሌሎቹ ሁለት ግለሰቦችና አንድ የፖሊስ ባልደረባ መቁሰላቸውን ማረጋገጡን ረቡዕ ዕለት ለንባብ የበቃው ፖሊስና እርምጃው ጋዜጣ ዘገበ።</p>

<p>ገዳዩ የ35 ዓመት ሙኒር የሱፍ ሽጉጡን ታጥቆ በወረዳ 17 ቀበሌ 20 ወደሚገኘው የሟች አጎት ቤት አመራ። በመኖሪያ ቤቱ ውስጥ ግን በወቅቱ አጎትየው አልነበሩም። ባለቤታቸው ግን ነበሩ። ከዚያም ከሟች ጋር እንካ ሰላምታ ከተለዋወጡ በኋላ ከቀኑ ሰባት ሰዓት ገደማ በያዘው ሽጉጥ አራት ጥይት ሟችን እንደመታው ገዳይ ሙኒር የሱፍ ተናግሯል። የ32 ዓመቱ ነቢል የሱፍ በሙኒር የሱፍ በተቃጣበት ጥቃት ሕይወቱ አልፏል። ነቢል የሱፍ የካቲት 26 ቀን ከወንድሙ ጋር በጋራ በመሆን ጋብቻውን ለመፈፀም ቀን ቆርጦ ነበር። ግድያውን ፈፅሞ ለማምለጥ በሮጠ ጊዜ የነቢል አጎት ባለቤት በጎረቤትና በመንገደኛው ህዝብ ሙኒርን በቁጥጥር ስር እንዲያውልላቸው በመጨረሻ እንደጠየቁ መንገደኛው ሕዝብ ሙኒርን ማሳደድ ጀመረ። ድንጋይ በመወርወርም አንድ ታክሲ ውስጥ ለመግባት ያደረገውን ሙከራ አሰናከሉበት። ከዚያም ገዳይ ሽጉጡን በመምዘዝ በአካባቢው መኪናቸውን እያሽከረከሩ በማለፍ ላይ የነበሩትን የቦሌ ማተሚያ ቤት ሥራ አስኪያጅ ከመኪናቸው እንዲወርዱ በማስገደድ መኪናውን ጠለፈ። በአካባቢው ከፍተኛ የትራፊክ መጨናነቅ ስለነበር በቀላሉ መኪናዋን ለመጥለፍ ችሏል። የማተሚያ ቤቱን ሥራ አስኪያጅ አቶ ኃይሉ ታደሰ ከሚያሽከረክሩት ሀዩንዳይ መኪና ካስወጣ በኋላ ሙኒር መኪናውን ማሽከርከር ጀመረ። ነገር ግን በጎዳናው ላይ ይንቀሳቀስ የነበረው ሕዝብ መኪናውን በመከተል እንዳያመልጥ የመኪናውን የኋላ መስታወቱን ሰበሩት።</p>

<p>ነገር ግን ሙኒር መኪናውን ማሽከርከሩን በመቀጠል ወረዳ 7 ቀበሌ 20 ወደሚገኘው የእናቱ መኖሪያ ቤት አመራ። ከዚያም የኋላ መስታወቱ የተሰበረ መኪና ማሽከርከር ለጥርጣሬ እንደሚዳርገው በመገመት መኪናውን ለመቀየር ወሰነ። ወደ ጎዳና በመውጣትም አንድ ንብረትነቱ የአዲስ አበባ ክልላዊ መንግስት የሆነ ሚትሱቢሺ መኪና በማስቆም ለማስደንገጥ በሾፌሩ ጆሮ ላይ አንድ ጥይት በማጮኽ ሹፌሩን ከመኪናው አንዲወርድ በማድረግ እዚያው ትቶት ተጓዘ።</p>

<p>ከዚያም ወደ ወረዳ 7 ቀበሌ 20 ሞተር ሆቴል ወደሚገኘው እናቱ ቤት አመራ። ጥቆማ የደረሳቸው ፖሊሶችና የወንድሙ ልጅ አቶ የሱፍ ዘካሪያ በመኪና በመሆን መከታተል ጀመሩ። ገዳዩ በመደናገጡ ተኩሱ በመክፈት ሞተራ ሆቴል ተቀምጠው ሻይ እየጠጡ ይዝናኑ የነበሩ አቶ በላይ ወንዳፍራሽ የተባሉ ግለሰብን አቆሰለ። ወቅርቡ ከጀርመን ሀገር ለእረፍት የመጡት አቶ በላይ በተተኮሰባቸው ጥይት ጀርባቸው ላይ ቆስለዋል። ወደ እናቱ መኖሪያ ቤት ለማምራትም ዳግም ተኩስ በመክፈት የወንድሙ ልጅ አቶ የሱፍ ዘካሪያን እግራቸው ላይ አቆሰለ። ይከታተሉት የነበሩት ፖሊሶች ላይም ተኩስ በመክፈት ወደፊት ተጓዘ። በፖሊሶቹ ላይ በሰነዘረው ጥቃትም በአንድ የወረዳ 17 የፖሊስ ባልደረባ ላይ ጉዳት ማድረሱን ጉዳዩን የያዙት መርማሪ መኮንን ገልፀዋል።</p>

<p>በመጨረሻም ወደእናቱ መኖሪያ ቤት በጓሮ በኩል ሲገባ ተደብቀው ይጠብቁት በነበሩ ግለሰቦች ሽጉጥ ደቅነውበት እንዲንበረከክ ካደረጉት በኋላ ፖሊስ ሽጉጡን እንደያዘ እጅ ከፍንጅ ይዞታል። በፖሊስ ቁጥጥር ስር ውሎ ምርመራ እየተካሄደበት የሚገኘው ገዳይ ሙኒር የሱፍ ከፖሊስና እርምጃ ጋዜጣ ጋር ባደረገው ቃለ ምልልስ ግድያውን የፈፀመው በንዴት ከቁጥጥር ውጭ ሆኖ እንደሆነ ተናግሯል። ሽጉጡንም በሕገወጥ መንገድ ከአምስት ዓመት በፊት እንደገዛው በተጨማሪ ገልጿል።</p>

<p>ሟች ነቢል የሱፍ በአሜሪካን ሀገር በኢንጂነሪንግ ቢ.ኤ ዲግሪ ያገኘ ሲሆን በኋላም በቴሌኮሚኒኬሽን የማስትሬት ዲግሪ አግኝቷል። ወደ ኢትዮጵያ ከመምጣቱ በፊት በአንድ ኤም.ሲ.አይ በተባለ የአሜሪካ ኩባንያ ውስጥ በአፍሪካ ዲፓርትመንት በኃላፊነት ሰርቷል።</p>

<p>የሟች የ32 ዓመቱ የጋራድ ኩባንያ ሥራ አስኪያጅ የአቶ ነቢል የሱፍ ቤተሰቦች ከአቶ ሙኒር የሱፍ ጋር ምንም ዓይነት የስጋ ዝምድና እንደሌላቸው ለሞኒተር ጋዜጣ ገልፀዋል።</p>

<p>በአቶ ሙኒር የተኩስ እሩምታ የመቁሰል አደጋ የደረሰባቸው የኤሌክትሮ ፋክስ ባለቤት አቶ ዘካሪያ ሳይሆኑ ልጃቸው አቶ የሱፍ ዘካሪያ ላይ መሆኑን የአቶ ነቢል ቤተሰቦች በተጨማሪ በማብራራት ገልፀዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ የካቲት 17 ቀን 1992</a></p>

</body>
</html>	
