<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሞቲ ቢያ ከእስር ተፈታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሞቲ ቢያ ከእስር ተፈታ</h1>


<p>ሞቲ ቢያ ከ2 ዓመት ከ9 ወራት ፅኑ እስራት በኋላ ሚያዝያ 19/1992 ዓ/ም ከተከሰሰበት ወንጀል ነፃ መሆኑን ፍርድ ቤት ከበየነለት በኋላ ነፃነቱን የሚያረጋጥ ወረቀት ተሰጥቶት ከእስር ቤት ተፈቷል። ይህም ሁኔታ ብዙ አፍቃሪዎቹና አድናቂ ወገኖቹ ዘንድ ታላቅ ደስታን ፈጥሯል።</p>

<p>ሞቲ በኦሮሞ ሕዝብ ብሔራዊ ትግል ውስጥ በሰላማዊ ትግል በተለይም በብዕሩ ባደረገው ያላሰለሰ ትግል ጉልህ ተወዳጅነት ያተረፈ እውቅ የብዕር ሰው ከመሆኑም በላይ የኢትዮጵያ ህዝቦች አንድነት በአስተማማኝ መሰረት ላይ እንዲዋቀር ያለው ራዕይ ተቀባይነቱን ያሰፋለት የዚህ ትውልድ ገንቢና ታዳጊ የሆነ ለውጥ ፈላጊ ደራሲም ጭምር ነው። በአጭሩ ሞቲ ጋዜጠኛ፣ ደራሲና የፖለቲካ ተንታኝ ነው።</p>

<p>ሞቲ ከእስር ቤት እንደወጣ ስለደረሰበት ጉዳይ ልናነጋግረነው ሞክረን ነበር። የሰጠን ምላሽ በግል ሕይወቴ ላይ የደረሰውን አሳዛኝ ሁኔታ ወደፖለቲካ ፕሮፓጋዳነት መለወጥ አልፈልግም። መንግስት ወንጀለኛ የሆንኩ መስሎት አስሮኛል ነገሮች ከተጣሩና ነፃ ሰው መሆኔ ከተረጋገጠ በኋላ ለቅቆኛል። ነገሩ ራሱን የቻለ ረቂቅ ምስጢር ቢኖርበትም እንኳ ከዚህ አልፌ ብዙ ነገር ለመናገር አልፈልግም የሚል ነው።</p>

<p>ብዙዎች ሞቲ ቢያ የታሰረው በተከሰሰበት ወንጀል ሳይሆን በብዕሩ ምክንያት ነው ይላሉ። እኛም ይህንኑን ሃሳብ እንደ ጥያቄ አድርገን ለሞቲ አቅርበንለት ነበር። የሰጠን መልስ «የፈረጠመ ጡንቻውን ካየሁት መንግስት ጋር ዳግም አታጣሉኝ። ትንሽ ፀጥተኛና ሰላማዊ ሕይወት እፈልጋለሁ» የሚል ነበር።</p>

<p>በቅርቡ በስዊድን ስቶክሆልም ታትሞ በወጣው መጽሐፉ /ከውርስ ውሸቶች በስተጀርባ/ ያሰፈረውን ሀቅ መጥቀስ እንፈልጋለን «ልጅ ለአባት ክብር ነው የሚወለደው። ካልሆነ ዋጋ የለውም። መውለድ ከሆነ አህያም ወልዳ ታሳድጋለች። ለልጇ ጭነቷን ታወርሳለች። ብቁ የሆንው የሰው ልጅ ግን ለፍትህ፣ ለእኩልነት፣ ለነፃነት፣ ለክብር፣ ለጐደፈው የወገን ስም መክሰም ይወለዳል።»</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሚያዝያ 27 ቀን 1992</a></p>

</body>
</html>	
