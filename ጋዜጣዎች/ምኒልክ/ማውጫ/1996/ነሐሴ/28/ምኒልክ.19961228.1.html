<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድሬዳዋ ከተማ በተነሳው ረብሻ ብዙ ሰዎች ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በድሬዳዋ ከተማ በተነሳው ረብሻ ብዙ ሰዎች ቆሰሉ</h2>


<p>በድሬዳዋ አቅራቢያ በተለምዶ ከአሸዋ እስከ «ነምበር ዋን» ተብሎ በሚጠራው ስፍራ፣ ከትላንት በስቲያ የመንግሥት ታጣቂዎች በነጋዴዎች ላይ በከፈቱት ተኩስ ብዙ ሰዎች ሲሞቱ፣ ብዙ ሰዎች ደግሞ ቆስለዋል።</p>

<p>በስፍራው ፣ ከጠዋቱ ሁለት ሰዓት ጀምሮ እስከ 4፡30 ባለው ጊዜ ላይ የከተማው የመንግሥት ታጣቂዎች ኮንትሮባንድ ነጋዴዎች ባሏቸው ላይ በከፈቱት ተኩስ ሳቢያ በንግድ ስፍራው ከባድ ጉዳት ደርሷል።</p>

<p>የአካባቢው ምንጮች እንደሚሉት ከሆነ፣ ቀድሞ በነጋዴዎቹ ላይ ተኩስ የከፈቱት የመንግሥት ታጣቂዎች ነበሩ።</p>

<p>በዚህ ግጭት የድሬዳዋ ፖሊስ ኮሚሽን በስፍራው በፍጥነት ደርሶ ሁኔታውን ባያረጋጋው ኖሮ፣ ከፍተኛ የሰው እልቂት ይደርስ እንደነበር የደረሰን መረጃ አመልክቷል።</p>

<p>ፖሊስ ኮሚሽኑ፣ በግጭቱ እስከ ረቡዕ ማምሺያ ድረስ 4 ሰዎች መሞታቸውን ቢገልጽም፣ ይህ መረጃ ግን ሆስፒታል ከገቡት ውጭ እስከ ማታ ድረስ ብቻ የሞቱት ነው ሲሉ የከተማዋ ነዋሪዎች በአፅንኦት ይናገራሉ።</p>

<p>ሁኔታው ለማጣራት ዝግጅት ክፍላችን ወደ ተለያዩ አካላት ስልክ በመደወል ጥረት አድርጓል።</p>

<p>በወቅቱ በተፈጠረው ችግር ምክንያት ብዙዎች ጉዳት ደርሶባቸው የተወሰዱበት የድሬዳዋ ድል ጮራ ሆስፒታል አንዱ ሲሆን፣ የሆስፒታሉ ሰራተኞች በሰጡን መረጃም እስከ ሐሙስ ጠዋት ድረስ ስምንት ሰዎች ህይወታቸው አልፏል። የተለያዩ የድሬዳዋ ነዋሪዎች ለዝግጅት ክፍላችን በሰጡት አስተያየት መስረት «በስፍራው ችግሩ የተከሰተበት ምክንያት፣ የመንግሥት ታጣቂዎች ከጠዋቱ 1 ሰዓት ጀምሮ የነዋሪዎችን ቤት በመስበር ጭምር ፍተሻ አደርጋለሁ ሲሉ፣ ህዝቡ ቤታችንን አናስፈትሽም በሚል በተፈጠረው ውዝግብ ምክንያት ነው።</p>

<p>ይህን ተከትሎም የመንግሥት ታጣቂዎች ወደ ሰማይ ጥይት እየተኮሱ ፍተሻውን ለማድረግ ሲሞክሩ፣ በደረሰባቸው ተቃውሞ፣ የመከላከያ ድጋፍ ለመጠየቅ ስልክ በመደወል በርካታ ቁጥር ያላቸው የመከላከያ ሰራዊት አባልት ጣልቃ ገብተዋል» ብለውናል።</p>

<p>በዚህ ድርጊትም፣ ከነጋዴዎች ይልቅ አብዛኞቹ ጉዳት የደረሰባቸው ሰዎች ሰላማዊ ሰዎች ናቸው። ነዋሪዎቹ እንደሚሉት ሁኔታው በጣም አስጨናቂና አሰቃቂ ድርጊት የተፈፀመበት ነው።</p>

<p>አደጋ ከደረሰባቸው ውስጥ አንድ የ8 ዓመት ታዳጊና፣ በእናቱ እጅ ላይ የነበረ አንድ ህፃን ህይወታቸውን አጥተዋል።</p>

<p>ከዚህ በተጨማሪ በስፍራው በህጋዊ መንገድ የብረታ ብረት የሚሰራን አንድ ሰው «ቤትህን ዝጋ» ሲሉት «ህጋዊ ሰራተኛ ነኝ፣ አልዘጋም» የሚል መልስ ሲሰጥ አንድ ታጣቂ በቀጥታ ተኮሶበት ገድሎታል።</p>

<p>በግርግሩ በአንድ ወንድሟ ላይ ከፍተኛ ጉዳት የደረሰባት እህት «በነጋዴዎቹ ላይ ያላንዳች ጥያቄ ነው ተኩስ የተከፈተባቸው። በድል ጮራ ሆስፒትል በርካታ ሰዎች ናቸው ተጐድተው የገቡት። አልጋ ኣጥተው በስትሬቸርና ሜዳ ላይ የተኙ ሰዎችም አሁን ድረስ አሉ። የእኔም ወንድም ከወገቡ በታች ከሁለት በላይ ጥይት ገብቶበት በአስጊ ሁኔታ ላይ ነው የሚገኘው። ለሃገር የሚቆረቆር ዜጋ ለምን ይህን ሁኔት ተገኝቶ አያይልን?» ስትል በምሬት ገልፃለች።</p>

<p>ማተሚያ ቤት እስከገባ ድረስ፣ ከድሬዳዋ በስልክ የሚደርሡን መረጃዎች እንደሚያመለክቱት፣ በሁኔታው ህይወታቸው ያለፈ ሰዎች ቁጥር እስከ 10 እንደሚደርስ ይነገራል ብለዋል። የክልሉ ፖሊስም ሁኔታውን በማጣራት ላይ እንደሚገኝና፣ እንደጨረሰም መግለጫ እንደሚሰጥ አስታውቋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ነሐሴ 28 ቀን 1996</a></p>

</body>
</html>	
