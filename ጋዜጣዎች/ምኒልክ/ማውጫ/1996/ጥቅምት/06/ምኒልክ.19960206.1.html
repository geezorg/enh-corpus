<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ሥልጣን አንለቅም፣ ተስፋ ቁረጡ" ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ሥልጣን አንለቅም፣ ተስፋ ቁረጡ" ጠ/ሚ መለስ ዜናዊ</h2>


<p>ትናንትና ጠ/ሚ/ር መለስ ዜናዊ ለፓርላማው መግለጫ በሰጡበት ወቅት ስብሰባውን የከፈቱት ምክትል አፈ ጉባኤው ዶ/ር ጴጥሮስ ኦላንጐ ነበሩ። ምክር ቤቱ ካሉት 540 በላይ አባላት፣ የተገኙት 356ቱ አባላት ብቻ ናቸው በማለት ገና በጠዋቱ መርዶ አረዱ። በሌሎች ሀገሮች ባለው ልምድ የፓርላማው መክፈቻ ዕለት ሁሉም የፓርላማ አባላት ይገኛሉ። በዚህኛው ግን ከ200 በላይ ሳይገኙ ቀርተዋል። ምልአተ ጉባኤ የተሟላው ለትንሽ ነበር።</p>

<p>መለስ ዜናው ያለወትሮአቸው ንባባቸውን ረጋ ብለው ነው የጀመሩት። ቀስ ብለው ጨረሱ። ጠ/ሚ/ሩ ሪፖርታቸውን ከጨረሱ በኋላ እንዲወያይበት ተደርጐ ዶ/ር በየነ ጴጥሮስ የሚከተለውን አስተያየት ሰጥተዋል። "በድህነታችን ምክንያት ይችቺ ሀገር ትበታተናለች ብለው፣ እርስዎም (ጠ/ሚ/ሩን) ሆኑ፣ ሌሎች ሹመኞች ሲናገሩ የተሰማ መሰለኝ። እነዚህ ሁለቱ የሚገናኙ አይደሉም። በዓለም ከፍተኛ የሆነው ከበርቴ አሜሪካ ሀገርም ሴፕቴምበር 11 በተከሰተው ሁኔታ ስንት ሺዎች አልቀዋል። ከበርቴነት የደህንነት ማረጋገጫ ስለማይሆን፣ ከዚህ ጋር ተጣምሮ በድህነታችን እንበታተናለን የምትለዋ በሽታ ሊፈተሽ የሚገባ ነው እንላለን። ጥሩ ምሳሌም የምትሆነው፣ ኤርትራ ከእኛ ተለይታለች። ከድህነቱም የሚበቃትም ያህል ይዛ ሄዳለች። በመበታተን የሚገኝ ጥቅም ያለ አይመስለኝም" ብለዋል። አክለውም በኢትዮ-ኤርትራ ዙሪያ ሲናገሩ "በዚህችው መድረክ የአልጀርሱ ስምምነት መፈረሙን እንድናፀድቅ በተጠየቅን ጊዜ ስጋቶቻችንን አስቀምጠን ነበር። ያለውን መንግሥትና ገዥውን ፓርቲም ለመምከር ሞክረናል። በዚያን ጊዜ ወደ መፈራረሙ ስትሸጋገሩ የሰጣችሁን ምክንያት አጥጋቢ አልነበረም። አሁንም በዚህ ጉዳይ ላይ መንግስትም ሆነ፣ የተቃዋሚ ፖለቲካ ድርጅቶች ሙሉ በሙሉ የተለየ አቋም የለንም። ሆኖም የድንበሩ ጉዳይ የአንድ አካባቢ ጉዳይ ብቻ ሆኖ ለማስቀመጥ ሲሞከር አይተናል። ችግሩ ሲመጣ ግን ሁሉም ሕዝብ ነው የተረባረበው። የመንግሥት ሚዲያ ድርድሩን በሚመለከት የትግራይ ብቻ አስመስለው ማቅረባቸው የህዝቡን ልብ የሚያደማ ነው። የድንበር ድርድር ሀገሪቱ አጀንዳ አድርገን በአንድ ልብ እንቀጥል የሚል ምክር በመስጠት አስተያየቴን እደመድማለሁ" ብለዋል።</p>

<p>መለስ ዜናዊ በበኩላቸው ለቀረበላቸው ጥያቄ የሚከተለውን ምላሽ ሰጥተዋል "በድንበር ማካለሉ ላይ፣ በአንድ መልኩ የመንግስትና የተቃዋሚ ድርጅቶች የሚያመሳስላቸው ነገር አለ ተብሏል። በሌላ መልኩ ልዩነት እንዳለ ተቀምጧል። አንደኛው ድንበራችን የት ነው? የሚለው ላይ በቀጥታም፣ በተዘዋዋሪ መንገድም ልዩነት እንዳለ ይታወቃል። አፈታቱ ምን መሆን አለበት? በሚለው ላይ አንዳንዶቹ በሠላም ይፈታ የሚለውን ምናልባት የሰው ሃሞት ማፍሰስ አድርገው ወስደውት ሊሆን ይችላል። እንዴት ነው የሚፈታው? በሚለውም ላይ ልዩነት አለን። ሁለተኛ ኢህአዴግ እንደ ድርጅት ምን ማድረግ አለበት? የሚለው ላይ፤ የአቋምም ባይሆን የምኞት ልዩነት አለ። በአቋሞች ጉዳይ ላይ አንድ ብንሆን ደስታው የማይቻል ነው። ነገር ግን አንድ አለመሆናችን ነባራዊ ሃቅ እስከሆነ ድረስ ተቀብለን ለመሄድ ችግር የለም። አንድ ያልሆነው እኛ ድንበራችን ቀይ ባህር ነው ከሚል አንነሳም። ያ አቅጣጫ 30 ዓመት ጦርነት ፈጥሮ፣ ህዝብ አፋጅቶ ውጤት ሳያመጣ እንድቀረ ስለምናውቅ፣ ወደ ከሰረ ፖለቲካ ተመልሰን አንገባም። ተቃዋሚ ድርጅቶች የአፋር ሕዝብ ጥያቄ ነው፣ የእገሌ ጥያቄ ነው - በሚል፣ ድንበራችን ቀይ ባህር ነው የሚል መፈክር ነው ይዘው የሚቀርቡት፣ እና ከምንገልፀው የተለየ ነው። ስለዚህ ድንበራችን ቀይ ባህር ነው? ወይስ የኤርትራ ነፃነትን ተቀብለን በዚያ ዙሪያ ያሉትን ድንበሮች ማካለል ነው? በዚህ ላይ ትንሽ ልዩነት አለን። ትንሽ የምለው፣ እንደምታው በጣም ትልቅ ሆኖ ሳለ፣ ነገር ግን ተሸፋፍኖ የሚታለፍበት ሁኔታ እንዳለ ታሳቢ ለማድረግ ጭምር ነው። ሌላው የመንግስት አቋም፣ አሁንም ለወደፊትም የድንበርን ጥያቄ በጉልበት አንፍታም አራት ነጥብ። ይሄ ሃሞት ማፍሰስ ነው የሚሉ፣ ሃሞታቸው ላይ ይጨምሩበት እንጂ በዚህ አቅጣጫ አንሄድም። የድንበርን ጉዳይ በጦርነት አንፈታም። አንዳንዴ ተቃዋሚዎች አጣብቂኝ ውስጥ ኢህአዴግ ገብቷል ብለው ተስፋ ያደርጋሉ። እኛ አጣብቂኝ ውስጥ አልገባንም። አንዳንዶቹ አልሰለጠናችሁም እንጂ፣ በሰለጠነ ሀገር እንደዚህ አይነት ሁኔታ ሲከሰት ስልጣን መልቀቅ ነው አማራጩ ይሉናል። እኛ አጣብቂኝ ውስጥ ገብተናል ብለን አናስብም። ሥልጣን አንለቅም፣ ተስፋ ቁረጡ" ብለዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ጥቅምት 6 ቀን 1996</a></p>

</body>
</html>	














