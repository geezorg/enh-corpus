<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአቡነ ጳውሎስ የወርቅ ጫማ በስጦታ ተበረከተላቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለአቡነ ጳውሎስ የወርቅ ጫማ በስጦታ ተበረከተላቸው</h2>


<p>175 የልደታ ቤተክርስቲያን ካህናት ከደመወዛቸው ላይ ሶስት በመቶ በማዋጣት የወርቅ ጫማ አሰርተው በስጦታ መልክ ለብፁእ ወቅዱስ አቡኑ ጳውሎስ ተበረከተ።</p>

<p>ለአቡኑ ጳውሎስ የተሰጠው ይህን የወርቅ ጫማ አስመልክተው "የቤተክርስቲያኗ ገንዘብ በቤተክህነት ኃላፊዎች እየተመዘበረ ለመሆኑ ማረጋገጫ ነው፣ እርሳቸው መንፈሳዊ አባት በመሆናቸው እንዲህ አይነት ስጦታ ሊበረከትላቸው አይገባም" የሚሉ ቅሬታ አቅራቢዎች ቢኖሩም፣ ስለጉዳዩ የሚሰጡንን አስተያየት ለመቀበል ወደ ልደታ ቤተክርስቲያን ትናንትና አምርተን ነበር። ስለዚህም ጉዳይ የልደታ ቤተክርስቲያን አስተዳዳሪ የሆኑትን ሊቀ ጉባኤ ኤርሚያስን፣ የቤተክርስቲያኗን ፅሐፊ ዲ/ን የማነ ዘመንፈስ (የኢትዮጵያ ቴሌቪዝን የትግርኛ ፕሮግራም ዜና አንባቢ በመሆንም ይሰራል) እንዲሁም የቤተክርስቲያኗን አገልጋዮች አነጋግረናል።</p>

<p>በዚህም መሠረት ለአቡነ ጳውሎስ የተበረከተው የወርቅ ጫማ ካህናቱ በፈቃደኝነት ገንዘብ አውጥተው የገዙት እንጂ፣ ከቤተክርስቲያኗ ገንዘብ ላይ ተንስቶ የተሰራ እንዳልሆነ ተገልጾልናል። ከሌሎች ስጦታዎች በተለየ ሁኔታ ለአቡነ ጳውሎስ የወርቅ ጫማ እንዴት ሊበረከትላቸው እንደቻለም ላቀረብነው ጥያቄ በተሰጠን ምላሽ በኢትዮጵያ ኦርቶዶስ ተዋህዶ እምነት ባህልና ደንብ መሠረት ልዩ ልዩ ስጦታዎች ለቅዱሳን አባቶች ይሰጣል። እኛም ለአባታችን የወርቅ ጫማ ስጦታ ያቀረብነው ዘላቂ የሆነና ካሁን ቀደም በሌላ አካል ለእርሳችው ያልተበረከተ ልዩ ዕቃ ስለሆነ ነው። ይህ ጫማ ደግሞ የአቡነ ጳውሎስ የግል ሃብት ሳይሆን የቤተክርስቲያኗ አልፎ ተርፎም የሀገር ቋሚ ሃብት ሊሆን የሚችል ነው። ለምሳሌ አነ አቡነ ባስልዩስ ያደርጉት የነበረው ልብስና ጫማ እንዲሁም ሌሎች ነገሮች በአሁኑ ጊዜ እንደ ሀገር ሀብት ተቆጥረው በሙዚየም ውስጥ በክብር ተቀምጠው ሕዝብ ይመለከታቸዋል። ስጦታው ደግሞ ምንም እንኳ በእኛ ገንዘብ ተወጣጥቶ የተዴረገ ቢሆንም የልደታ ቤተክርስቲያን ቋሚ መታሰቢያ ነው። ወርቅ ስለሆነ ብቻ እንደ ዓለማዊ ዕቃም ሊቆየር አይችልም። የዚህ አይነት ስጦታዎች በመፅሀፍ ቅዱስም ላይ ያሉ ናቸው" ብለውናል።</p>

<p>ካሁን ቀደም የልደታ ቤተክርስቲያን የቀድሞ አስተዳደርና ምዕመናን በአንድ ወገን፣ ቤተክህነት ደግሞ በሌላ ወገን በመሆን ተፈጥሮ የነበረው ከፍተኛ አለመግባባት ባለፈው ዓመት የሰው ህይወት ሁሉ ጠፍቶበት ጉዳዩ መቋጨቱ ይታወቃል። ከዚህ በኋላ በአቡነ ጳውሎስ ተሹመው የቤተክርስቲያኗ አስተዳዳሪ የሆኑት ሊቀ ጉባኤ ኤርሚያ እንደገለጹልን፣ በአሁኑ ወቅት በቤተክርስቲያኗ የተሟላ መንፈሳዊ ሥርዓት እንደሚከናወን ገልጸው፣ ምኑንም ሳያጣሩ የወሬ ጫፍ ብቻበመያዙ ቤተክርስቲያንን የሚያገለግል ፓትርያርክን አይደለም ተራ ካህንን እንኳን መሳደብ ነው። ስለዚህ ማናኛውም እውነትን ለማወቅ የሚሻ ሰው ወደ ቤተክርስቲያናችን ብቅ ብሎ የሚሰራውን ነገር በማየትና ጠይቆ በመረዳት ማረጋገጥ እንደሚችል ገልፀውልናል። </p>



<p class="align-center"><a href="/Gazettas/Menilik/info/Menilik.sera.html">ከምኒልክ ጥቅምት 27 ቀን 1996</a></p>

</body>
</html>	














