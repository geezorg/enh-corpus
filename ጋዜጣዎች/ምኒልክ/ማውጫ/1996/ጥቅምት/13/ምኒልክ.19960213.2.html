<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መብራት ኃይል 4.5 ሚሊዮን ብር የማኔጅመንት ሥልጠና ኮንትራት ተፈራረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መብራት ኃይል 4.5 ሚሊዮን ብር የማኔጅመንት ሥልጠና ኮንትራት ተፈራረመ</h2>


<p>የኢትዮጵያ ኤሌክትሪክ ኃይል ኮርፖሬሽን አንድ የአውስትራሊያ የኢንጂነሪንግ ኮንሰልታንሲ ኩባንያ ለኮርፖሬሽኑ ከፍተኛ ሥራ አስኪያጆች የአቅም ግንባታ ሥልጠና መስጠት የሚያስችል ስምምነት ተፈራረሙ።</p>

<p>ስኖዊ ማውንቴን ኢንጂነሪንግ ኮርፖሬሽን የተሰኘው ይኸው ኩባንያ የኮርፖሬሽኑ የሰው ሃብት ልማት ማሻሻል የሚያስችለውን ስልጠና በመንደፍና በመስጠት ለሚያበረክተው አገልግሎት 4.5 ሚሊዮን ብር በላይ ይከፈለዋል። ኩባንያው ለኮርፖሬሽኑ ሥራ አስኪያጆች ሥልጠናውን የሚሰጠው ለአድን ዓመት ተኩል ሲሆን ሥልጠናው ከሴፕቴምበር 30/2003 የተጀመረ ሲሆን ማርች 2005 እንደሚጠናቀቅ የኮርፖሬሽኑ ሕዝብ ግንኙነት ኃላፊ አቶ ሰንደቁ አርአያ ገልጸዋል።</p>

<p>ሥልጠናው ለሥራ አስክያጆቹ የሚሰጠው በተለያዩ ደረጃ ሲሆን ሥልጠናው ለከፍተኛ (ለበላይ)፣ ለመካከለኛና ለበታች ሥራ አስክያጆች ተብሎ ተለይቶ ተቀምጧል።</p>

<p>ኮርፖሬሽኑ ለሥልጠናው የሚከፈለውን ገንዘብ ያገኘው ከዓለም ባንክ አለም አቀፍ የልማት ኤጀንሲ ነው።</p>

<p>"እንዲህ አይነት የማኔጅመንት ሥልጠና ከዚህ በፊት አግኝተን አናውቅም" ብለዋል አቶ ሰንደቁ። </p>

<p>ውስጥ አዋቂ ምንጮች እንደጠቆሙት ከሆነ የአውስትራሊያው ኩባንያ የተመረጠው በጨረታው ቀርበው ከነበሩት አምስት የሚደርሱ ኩባንያዎች መካከል ነው። ስኖዊ ማውንቴን ኢንጂነሪንግ ኮርፖሬሽን ተመሳሳይ ሥልጠና ለአዲስ አበባ መንገዶች ባለሥልጣን ሥራ አስክያጆች መስጠቱ ታውቋል። ኩባንያው በዓለም አቀፍ ደረጃ አሉ ከሚባሉት የኢንጂነሪንግና የልማት አማካሪ ድርጅቶች አንዱ ነው።</p>

<p>ከተመሰረተ ከ30 አመታት በላይ ያስቆጠረው ይኸው ኮርፖሬሽን ሁሉን አቀፍ የአማካሪነት አገልግሎት በኢንጂነሪንግ፣ በፕርጀክት ማኔጅመንት፣ በአካባቢ ሳይንስና የልማት እንቅስቃሴዎች ሲሰጥ ቆይቷል።</p>

<p>የኮርፖሬሽኑ ሠራተኞች ይህን ጠለቅ ያለ የአስተዳደራዊ አቅም ግንባታን የማይጐልበት ሥልጠና መውሰዳቸው ኮርፖሬሽኑን የተቀላጠፈ አገልግሎት የሚሰጥ ኮርፖሬሽን እንዲሆን ያደርገዋል ተብሎ ይታመናል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ጥቅምት 13 ቀን 1996</a></p>

</body>
</html>	














