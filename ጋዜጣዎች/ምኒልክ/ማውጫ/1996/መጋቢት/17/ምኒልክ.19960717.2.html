<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"እነስዬ እና ገብሩ ብዙ እንደሰሩ እናውቃለን" ፀጋዬ በርሄ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"እነስዬ እና ገብሩ ብዙ እንደሰሩ እናውቃለን" ፀጋዬ በርሄ</h2>


<p>በትግራይ ተምቤን አውራጃ የሚኖሩት የትግራይ ተወላጆች ባለፈው ሳምንት በአካባቢው ያለውን የመሰረተ ልማት ችግር በማስመልከት በአደባባይ ሰላማዊ ሰልፍ መውጣታቸው ይታወሳል።</p>

<p>ይህም በማስመልከት በክልሉ ተከታታይ ስብሰባ እንደነበር ቅርበት ያላቸው ምንጮች በተለይ ለምኒልክ ጋዜጣ ገለጹ።</p>

<p>እንደምንጮቹ ከሆነ በስብሰባው ላይ የትግራይ ክልል ርዕሰ መስተዳደር የሆኑት አለቃ ፀጋዬ በርሄ ትርፉ ኪዳነማርያም፣ ደብረፂዮን፣ ህቡር ገ/ኪዳን የተባሉት የክልሉ ባለሥልጣናት፣ የአካባቢውን ነዋሪዎች ለመከፋፈል የታጋይ ቤተሰብ፣ ካድሬ፣ የወጣት ማህበር በማለት ቢሞክሩም፣ ነዋሪው ግን ሰልፍ የወጣነው በአንድነት ሆነን ስለሆነ አንከፋፈልም በማለት ጠንካራ አቋም ወስዷል።</p>

<p>ስብሰባው የተካሄደው ከቀኑ 9 ሰዓት እስከ ምሽቱ 2 ሰዓት ሲሆን፣ አለቃ ፀጋዬም ለተሰብሳቢዎቹ የሚከተለውን ብለዋል "በተምቤን ለምን ሰልፍ ወጣችሁ?ችግራችሁ ምንድን ነው? ምን አጠፋን? ችግራችሁን እንፈታላችሏን" በማለት ጠይቀዋል። ተሰብሳቢዎቹም "ችግራችንን እግዚአብሔር ነው የሚፈታው፣ የነስዬ አጀንዳዎች እያላችሁ ስማችንን እያጠፋችሁ በሀገራችን ልንኖር አልቻልንም" በማለት መልሰዋል።</p>

<p>አቶ ፀጋዬም "ስማችሁን የሚያጠፉትን ክሰሷቸው። እኛም እርምጃ እንወስዳለን"በማለት ተለሳልሰዋል። ተሰብሳቢዎቹ አክለውም "እኛ የጠየቅነው ዲሞክራሲያው መብቶቻችንን ነው። ሌሎች ቦታዎች የውሃ፣ የመብራት ተጠቃሚ እየሆኑ እኛ ግን ምንም የለንም፣ እናንተ በኮብራ መኪና ስለምትሄዱ አይታወቃችሁም እንጂ ተቸግረናል። ጥያቄያችን ህጋዊ ነው። ድሮ ስትታገሉ ችግራችሁ ይፈታል ብላችሁን ነበር። ወደ ስልጣን ስትመጡ ግን ለተምቤን ህዝብ አንድም የልማት ሥራ አልተሰራም፣ ቃላችሁ የት ገባ?" በማለት አፋጥጠዋቸዋል።</p>

<p>ሀለቃ ፀጋዬም የህዝቡን ቁጣ አይተው ለማብረድ "ትክክል ናችሁ። እስካሁን አልሰራንም፣ ድክመት አለን። በ1997 ዓ.ም ሁሉን ነገር ለማስተካከል ዕቅድ ይዘን እየተንቀሳቀስን ነው። እኔን ካላመናችሁ ይኸውላችሁ የክልሉን ኃላፊ አምጥቼላችኋለሁ"ብለዋል። ተሰብሳቢውም "እኛ የሚሰራልንን ነው የምንፈልገው እንጂ፣ ነገ ተነገወዲያ የሚለንን አይደለም። አንጃ፣ አንጃ አትበሉን። ስዬ አብርሃ እኮ ድርጅቱን ከጠዋት ጀምሮ እዚህ ያደረሰ ነው። ከእኛ በላይ ለእናንተ የሚጠቅም ነው" ብለዋል።</p>

<p>ሀለቃ ፀሀዬ ሲመልሱ "ያልሰራናቸው ስራዎች እንዳሉ ይገባናል። እነ ገብሩ እነ አረጋሽ፣ እነ ተወልደ፣ እነ ስዬ ብዙ ስራ እንደሰሩ እናውቃለን" በማለት ሲነገሩ፣ ተሰብሳቢዎቹ አዳራሹን በጭብጨባ ማናወጡን ለማወቅ ተችሏል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መጋቢት 17 ቀን 1996</a></p>

</body>
</html>	














