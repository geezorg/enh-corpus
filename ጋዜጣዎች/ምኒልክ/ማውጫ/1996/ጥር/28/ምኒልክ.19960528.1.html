<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮ/ል ተስፋዬ ወ/ሥላሴ በ288 ሰዎች ግድያ እንዲከላከሉ ተበየነባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኮ/ል ተስፋዬ ወ/ሥላሴ በ288 ሰዎች ግድያ እንዲከላከሉ ተበየነባቸው</h2>


<p>በደርግ ዘመን በአዲስ አበባና በሸዋ ክፍለ ሀገር የዘር ማጥፋት ወንጀል ፈጽስመዋል ተብለው ክስ ከተመሰረተባቸው 25 ግለሰቦች በሰባቱ ላይ የጥፋተኛነት ውሳኔ ሲሰጥ፣11ዱ እንዲከላከሉ፣ ሶስቱ ደግሞ በነፃ እንዲሰናበቱ የፌዴራሉ ከፍተኛ ፍርድ ቤት ብይን ሰጠ። </p>

<p>ስድስተኛ ወንጀል ችሎት በእነ ኮለኔል ደበላ ዲንሳ የክስ መዝገብ፣ ጉዳያቸው በሌሉበት የታየው በአቶ ኃይሉ ወልደጊዮርጊስ፣ በኮሎኔል አበራ አያና፣ በብርጋድዴር ጄኔራል ደመቀ ፋንታ፣ በሌተናል ኮሎኔል መኮንን ተሰማ፣ በኮለኔል ሁሴን አህመድ እና በሻለቃ ጌታሁን እርቁና ፣ጉዳያቸው ባሉበት በታየው ሌተናል ኮሎኔል አምሳሉ ተገኝ ላይ የጥፋተኝነት ውሳኔ አስተላልፏል።</p>

<p>ችሎቱ አያይዞም ኮሎኔል ደበላ ዲንሳ፣ ሻለቃ ሮንዳሳ ቢራቱ፣ ዶክተር ዓለሙ አበበ፣ ኮሎኔል ተስፋዬ ወልደ ስላሴ፣ ጀኔራል ለገሰ በላይነህ፣ አቶ ሽመልስ ዓለሙ፣ ኮሎኔል ተከለ ሚካኤል አርምዴ፣ ኮሎኔል ሥዩም ወልደ አምላክ፣ ኮሎኔል አድማሱ ለገሰ፣ ኮሎኔል ነጋሽ ዱባለ፣ የተባሉት ተከሳሾች ደግሞ ልዩ አቃቤ ህግ ከመሰረተባቸው ክስ በከፊል በማስረጃ ስለተረጋገጠባቸው እንዲከላከሉ ብይን ሰጥቷል። </p>

<p>ጉዳያቸው ባሉበት የታየው ጄኔራል አበበ ኃይለሥላሴ ልዩ አቃቤ ህግ በመሰረተባቸው ክስ ወንጀሉን ለመፈፀማቸው በማስረጃ ስላላረጋገጠባቸው በዕለቱ ከእስር እንዲፈቱ፣ ጉዳያቸው በሌሉበት የታየው ኮሎኔል ገረመው ዘለቀና የመቶ አለቃ ሽመልስ ዋለልኝም ስላልተመሰረክረባቸውና ከክሱ ነፃ ስለሆኑ ፖሊስ የሚያደርገው ክትትል ካለ እንዲያቆም ትዕዛዝ ሰጥቷል።</p>

<p>በዚሁ መዝገብ ክስ ተመስርቶባቸው የነበሩ አምስት ሰዎች ሁለቱ በሞት ከዚህ ዓለም ስለተለዩ፣ ሶስቱ ደግሞ አቃቤ ህግ ክሱ እንዲነሳ ቀደም ሲል በማመልከቱ ክሳቸው የተቋረጠ መሆኑን ፍርድ ቤቱ በብይኑ ጠቅሷል። ፍርድ ቤቱ ብይኑን ባነበበት ወቅት ልዩ አቃቤ ሕግ በዚህ መዝገብ በግለሰቦቹ ላይ በ139 ድርጊቶች ክስ እንደመሰረተባቸውና 150 የሰው ምስክር፣ ብዛት ያላቸው የሰነድ ማስረጃዎች እና አራት የባለሙያ ምክስሮች በተጨማሪ አቅርቦ ማሰማቱን አመልክቷል።</p>

<p>ኮሎኔል ደበላ ዲንሳ፣ ሻለቃ ሮንዳሳ ቢራቱ ልዩ አቃቤ ሕግ ከመሰረተባቸው ክሶች በከፊሎቹ ምንም መከላከል እንደማያስፈልጋቸው ችሎቱ በብይኑ በመግለፅ፣ በ96 ሰዎች ግድያ ተሳታፊ በመሆናቸው የመከላከያ ማስረጃ ካላቸው አቅርበው እንዲያሰሙ ብይን ሰጥቷል።</p>

<p>ዶክተር አለሙ አበበ በ116 ሰዎች ግድያና በ214 ግለሰቦች ከሕግ ውጪ ተይዘው እንዲታሰሩ በማድረጋቸው፣ ኮሎነል ተስፋዬ ወልደሥላሴ በ285 ሰዎች ግድያና በ288 ሰዎች ከሕግ ውጪ እንዲታሰሩ በማድረጋቸው፣ ጄኔራል ለገሰ በላይነህ በ188 ሰዎች ግድያና በ288 ሰዎች ከሕግ ውጪ እንዲታሰሩ በማድረጋቸው ይከላከሉ ተብለዋል።</p>

<p>አቶ ሽመልስ ዓለሙ በ11 ሰዎች ግድያ፣ ኮሎኔል ተክለሚካኤል አርምዴ በ104 ሰዎች ግድያና በ142 ሰዎች ከሕግ ውጪ እንዲታሰሩ በማድረጋቸው፣ ሌተናል ኮሎነል አምሳሉ ተገኝ እንዲታሰሩ በማድረጋቸው፣ ኮሌኔል ሥዩም አድማሱ በ13 ሰዎች ግድያ፣ ኮሎኔል ነጋሽ ዱባለ በ71 ሰዎች ግድያ እንዲከላከሉ ችሎቱ ብይን ሰጥቷል።</p>


<p class="align-center"><a href="/Gazettas/Menilik/info/Menilik.sera.html">ከምኒል ጥር 28 ቀን 1996</a></p>

</body>
</html>	














