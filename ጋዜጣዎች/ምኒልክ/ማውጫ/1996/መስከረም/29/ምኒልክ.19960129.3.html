<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አየር መንገድ ለማማከር ሶስት አማካሪ ድርጅቶች ተፋጠዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ አየር መንገድ ለማማከር ሶስት አማካሪ ድርጅቶች ተፋጠዋል</h2>


<p>የኢትዮጵያ አየር መንገድ ያወጣውን ቴክኒካዊ መመዘኛዎች ያሟሉ ሶስት ዓለም አቀፍ አማካሪ ድርጅቶችን ስም ይፋ አድርጓል። ከሁለት ወራት ቴክኒካዊ ምዘና በኋላ፣ ለመጨረሻ ፍልሚያ የተዘጋጁት ኩባንያዎች ማክኪንሰይ፣ ኤርነስት ኢንድ ያንግ እና ሉፍታንዛ ኮንሰልቲንግ ናቸው።</p>

<p>የአየር መንገዱ የቴክኒል መርማሪ ኮሚቴ ስራውን አጠናቅቆ ሪፖርቱን ለአየር መንገዱ ቦርድ መምራቱን ለማወቅ ተችሏል።</p>

<p>አየር መንገዱ ድርጅቶቹ በቴክኒካል ምርመራው ያስመዘገቡትን ነጥብ ይፋ ያላደረገ ቢሆንም፣ ውስጥ አዋቂ ምንጮች ለ"ፎርቹን" ጋዜጣ እንደገለፁት አማካሪ ድርጅቶች ያስመዘገቡት የቴክኒክ ነጥብ ተቀራራቢ ነው። የአየር መንገዱ ቦርድ የኮሚቴውን የምርመራ ውጤት ካጸደቀ በኋላ ምናልባት ዝቅተኛ ዋጋ ያቀረበው ኩባንያ አሸናፊ ሊሆን ይችላል ተብሎ ይጠበቃል።</p>

<p>የኢትዮጵያ አየር መንገድ ዓለም አቀፉን ጨረታ አውጥቶ የነበረው ባለፈው ግንቦት 1995 ዓ.ም ሲሆን፣ በአማካሪነት የሥራ ዘርፍ የተሰማሩ ዓለም አቀፍ ኩባንያዎችን በጨረታ ጋብዞ ነበር። ጨረታው 18 ዓለም አቀፍ ኩባንያዎችንም ለመሳብ ችሎ ነበር።</p>

<p>በመጨረሻ ግን ፕሮፖዛላቸውን እስከ ኦገስት 7 ቀን ያስገቡት ስምንት ኩባንያዎች ብቻ ነበሩ። በጨረታው ከተሳተፉት መካከል ሁለቱ በዓለም አቀፍ ደረጃ ስም ያላቸው ማክኪንሰይ እና ኤርነስት ኢንድ ያንግ ይገኙበታል። ሉፍታንዛ ኮንሶልቲንግ እና ኤር ፍራንስ ኮንሰልቲንግም ከተሳታፊዎቹ መካከከል የሚጠቀሱ ናቸው።</p>

<p>የኢትዮጵያ አየር መንገድ ዓለም አቀፍ አማካሪ ድርጅት ለመቅጠር የፈለገው ፉክክር በሚበዛበት የዓለም አቀፍ የአይቬሽን ኢንዱስትሪ (ገበያ) ጠንካራ ተፎካካሪ ሆኖ ለመቅረብ ነው። </p>

<p>የኢትዮጵያ አየር መንገድ በአፍሪካ ዕድሜ ጠገብና ዝነኛ አየር መንገድ ቢሆንም፣ በዓለም አቀፍ ደረጃ ገበያ ውስጥ ካሉት የኬንያ ኤርዌይ፣ ኢሜ ሬትስ፣ ገልፍ ኤርና የደቡብ አፍሪካ አየር መንገድ ብርቱ ፉክክር እያጋጠመው ይገኛል።</p>

<p>መቀመጫውን አሜሪካን ሀገር ያደረገው ማክኪንሰይ አማካሪ ድርጅት የጨረታ ማመልከቻውን ያቀረበው ደቡብ አፍሪካ በሚገኙ ወኪሎች በኩል ሲሆን፣ ኩባንያው በዓለም አቀፍ ደረጃ በስትራቴጂካዊ አማካሪነት ሥራ ዘርፍ አሉ ከተባሉት አንዱ ነው።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 29 ቀን 1996</a></p>

</body>
</html>	














