<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴሌ የብሮድባንድ ኢንተርኔት ሊተክል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴሌ የብሮድባንድ ኢንተርኔት ሊተክል ነው</h2>


<p>የኢትዮጵያ ቴሌኮሙኒኬሽን ኮርፖሬሽን ለደንበኞቹ የተሻለ የኢንተርኔት አገልግሎት ለመስጠት በማሰብ በቅርቡ የሀገር ውስጥና የውጭ የኢንፎርሜሽን ቴክኖሎጂ ኩባንያዎች በጨረታ በመጋበዝ የተጠናከረ የኢንተርኔት ሲስተም ለመትከል ማቀዱን ፎርቹን ዘገበ። በአሁኑ ወቅት በሀገሪቱ በቴሌኮሙኒኬሽን ኮርፖሬሽን አማካይነት እየተሰጠ ያለው የኢንተርኔት አገልግሎት ደካማና በየጊዜው የሚቆራረጥ በመሆኑ ተገልጋዮችን እያማረሩ እንደሚገኝ ይታወቃል።</p>

<p>የኢትዮጵያ ቴሌኮሙኒኬሽን ኮርፖሬሽን ከ10 ሚሊዮን ዶላር በላይ ኢንቨስት በማድረግ ከፍተኛ አቅም ያለው የብሮድባንድ ሲስተም ለመትከል ማቀዱን ታማኝ ምንጮች ገልፀዋል።</p>

<p>ፕሮጀክቱ በሀገሪቱ ያለውን ኋላቀር የኢንተርኔት መሠረተ ልማት ለማሻሻልም ያግዛል ተብሎ ታምኖበታል። በሥራ ላይ ያለውን ሲስተም ይተካል ተብሎ የሚጠበቀው አዲሱ ሲስተም ኮርፖሬሽኑ ለደምበኞቹ የተቀላጠፈ አገልግሎት በበቂ መጠን እንዲሰጥ አቅም ይፈጥርለታልም ተብሏል። የኮርፖሬሽኑ ባለሥልጣን አሁን በሥራ ያለው የኢንተርኔት ሲስተም የትም ሊያራምዳቸው እንደማይችል መገንዘባቸውንም ምንጮቹ ሳይገልፁ አላለልፉም።</p>

<p>"አዲሱን ፕሮጀክት በተቻለ መጠን ተግባራዊ ማድረግ አስፈላጊ ነው" ብለዋል ምንጮቹ። አዲስ የኢንተርኔት ሲስተም እውን መሆን የግል የኢንተርኔት አቅራቢ ድርጅቶች ማበብና ኮርፖሬሽኑ የሚሰጠው የኢንተርኔት አገልግሎት በመላ ሀገሪቱ እንዲዳረስ መንገዱን እንደሚያመቻችም ምንጮቹ በተጨማሪ ገልፀዋል።</p>

<p>ኮርፖሬሽኑ ፕሮጀክቱን እውን ለማድረግ የሚያስፈልገውን ገንዘብ ከውጭ የገንዘብ ተቋማት በሚገኝ ብድር እንደሚሸፍነው ውስጥ አዋቂ ምንጮቹ ጠቁመዋል። የኮርፖሬሽኑ የሕዝብ ግንኙነት ኃላፊ የሆኑት አቶ አብዱራሂም አህመድ ለጋዜጣው እንደገለፁት ኮርፖሬሽኑ በቅርቡ የሀገር ውስጥና የውጭ የኢንፎርሜሽን ቴክኖሎጂ ኩባንያዎችን የሚያሳትፍ ጨረታ ይፋ ያደርጋል።</p>

<p>ከአራት ሳምንታት በፊት የኢትዮጵያ ኢንተርኔት ሲስተም በሁለት የኮምፒውተር ሻይረሶች ክፉኛ በመመታቱ የተነሳ የኢንተርኔት ሲስተሙ ዘገምተኛ ለመሆን ተገድዷል። እነዚህ ሶቢግ እና ዋልታኢ የተባሉት ሻይረሶች የመስመር መጨናነቅ አስከትለው ቆይተዋል።</p>

<p>ኮርፖሬሽኑ በአሁኑ ወቅት 9,000 የኢንተርኔት ደምበኞች አሉት። ነገር ግን ኮርፖሬሽኑ አሁን እየሰራበት ባለው ሲስተም 15,000 ደምበኞችን ማቀፍ እንደሚችል ይናገራል። ሆኖም ግን በአሁኑ ወቅት ላሉት 9,000 ደምበኞች የኢንተርኔት አገልግሎት በጥራት መስጠት አለመቻሉ ሲታሰብ፣ አባባሉን ከእውነት የራቀ እንደሚያደርገው ታዛቢዎች ገልፀውልናል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 22 ቀን 1996</a></p>

</body>
</html>	
