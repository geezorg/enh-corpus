<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄኔራል ተስፋዬ ገ/ኪዳን አረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጄኔራል ተስፋዬ ገ/ኪዳን አረፉ</h2>


<p>ኢትዮጵያን ከግንቦት 13 እስከ 19 ድረስ ለ6 ቀናት በተጠባባቂ ፕሬዝዳትነት የመሯት ሌ/ጄኔራል ተስፋዬ ገ/ኪዳን ከዚህ ዓለም በሞት ተለዩ። ሌተናል ጀነራል ተስፋዬ ገ/ኪዳን ግንቦት 19 ቀን 1983 ዓ.ም አዲስ አበባ በሚገኘው የጣሊያን ኤምባሲ ከገቡ በኋላ፣ ላለፉት 13 ዓመታት በአንድ ግቢ ውስጥ ተወስነው ኖረዋል። በሐረርጌ ክፍለሀገር የተወለዱት ሌ/ጄኔራል ተስፋዬ ገ/ኪዳን ወደ ሥራ ዓለም የገቡት ከቲቲአይ ተመርቀው በአርባምንጭ አካባቢ በአስተማሪነት ከተቀጠሩ በኋላ ነበር። ሆኖም፣ የአስተማሪነት ሕይወት ብዙም ስላልተስማማቸው ወደ ውትድርናው ዓለም በመግባት፣ በሆለታ የመኮንነት ኮርስ ተከታትለው በምክትል መቶ አለቃነት ተመርቀዋል። የ17ኛው ኮርስ አባል የነበሩት አቶ ተስፋዬ ገ/ኪዳን፣ የኮ/ል መንግሥቱ ኃይለማርያም የኮርስና የክፍል ጓደኛ ነበሩ። ሁለቱ መኮንኖች በሆለታ እያሉ ቅርበት ለመፍጠር የበቁ ሲሆን፣ ይህም ትስስር ኮ/ል መንግስቱ ግንቦት 13/1983 ዓ.ም ምሽት ላይ በኢትዮጵያ ራዲዮ ላይ በተላለፈው ዜና ኮ/ሎ መንግሥት «አንተ» ተብለው እንዲጠሩ ቀጥተኛ ትዕዛዝ በመስጠት በኮ/ል መንግስቱ ድርጊት መብሸቃቸውን ይፋ ማድረጋቸው ይታወቃል።</p>

<p>የ1966 አብዮት ሲፈነዳ የታንከኛ አዛዥ የነበሩት ተስፋዬ ገ/ኪዳን ሱማሊያ ኢትዮጵያን እስከወረረችበ ጊዜ ድረስ እምብዛም ሳይታወቁ ቆይተዋል። ሱማሊያን ከኢትዮጵያ ግዛት ለማስወጣት በተከፈተው ወታደራዊ ዘመቻ ግን፣ ጥሩ ወታደራዊ አመራር በመስጠታቸው ስመጥር ለመሆን በቅተዋል። በጦርነቱ ሂደት በተጫወቱት ቁልፍ ሚናም ከኮ/ል መንግስቱ ጋር የነበራቸው ወዳጅነት ይበልጥ ተጠናክሮ፣ የደርግ ቋሚ ኮሚቴ አባል፣ በኋላም ላይ የኢሠፓ ፖሊት ቢሮ አባል ለመሆን በቅተዋል። በደርግ ዘመን ለረዥም ግዜ ብቸኛው ሌ/ጄኔራል ሆነው የቆዩ ቢሆንም፣ ከ1981 የመንግሥት ግልበጣ ሙከራ በኋላ አዲስ ተድላም ሌ/ጄኔራል ሆነው መሾማቸው ይታወሳል።</p>

<p>ሌ/ጄኔራል ተስፋዬ ገ/ኪዳን፣ ኮ/ል መንግስቱ ኃይለማርያምን የማይፈሩና እንደልብ ከሚናገሯቸው ግለሰቦች መካከል በዋናነት የሚጠቀሱ ናቸው።</p>

<p>ሌ/ጄኔራል ተስፋዬ ገ/ኪዳን በኤርትራ የደርግ ተጠሪና የበላይ የጦሩ አዛዥ ሆነው ለረዥም ግዜ የቆዩ ቢሆኑም፣ በጦርነቱ ሂደት ላይ መሰረታዊ ለውጥ ማምጣት ሳይችሉ ቀርተዋል።</p>

<p>ሌ/ጄኔራል ተስፋዬ ገ/ኪዳን ከግንቦት 13 እስከ 19 ባለችው 6 ቀናት ውስጥ ሠራዊቱን አሰባስበው አዲስ አበባን ለመከላከል ይችሉ የነበረ ቢሆንም፣ አስቀድመው ተስፋ በመቁረጣቸው፣ ኢሕአዴግ ጦርነቱን በቀላሉ እንዲያሸንፍ ትልቅ አስተዋጽኦ አድርገዋል ተብለው በብዙዎች ዘንድ ይወቀሳሉ። ከተስፋዬ ገ/ኪዳን ይልቅ ለገሠ አስፋው ሥልጣን ቢይዙ ኖሮ፣ የጦርነቱ ሂደት የተለየ መልክ ሎኖረው ይችል እንደነበ ብዙ ታዛቢዎች ይናገራሉ። ሌ/ ጄኔራል ተስፋዬ ገ/ኪዳን የደርግ ባለሥልጣናት ከአዲስ አበባ እንዳይወጡ ኬላዎች እንዲዘጉ ትዕዛዝ በመስጠት፣ ለኢሕአዴግ ታላቅ ውለታ ውለውለታል ተብለውም ይተቻሉ። በሌ/ጀኔራል ተስፋዬ ገ/ኪዳን ትዕዛዝ ለእስር ከተዳረጉት የደርግ ባለሥልጣናት መካከል ለገሠ አስፋው በዋናነት የሚጠቀሱ ናቸው።</p>

<p>ሌ/ጄኔራል ተስፋዬ ገ/ኪዳን በ1981 ዓ.ም ከተደረገው የመንግሥት ግልበጣ ሙከራ በኋላ፣ የጦር ፍ/ቤት ሰብሳቢ ዳኛ ሆነው፣ የተከሳሽ ጄኔራሎችን ጉዳይ ተከታትለዋል። በጄኔራሎቹ ላይ የሞት ቅጣት መበየኑን ያበሰሩት ተስፋዬ እንደነበሩም ይታወሳል።</p>

<p>ተስፋዬ ገ/ኪዳን ላለፉት 13 ዓመታት በቆዩበት የጣልያን ኤምባሲ፣ የኢሠፓ ፖሊት ቢሮ አባልና የውጭ ጉዳይ ሚኒስቴር የነበሩት ብርሃኑ ባይህ፣ የጦሩ ጠቅላይ ኢትማዦር ሹም የነበሩት አዲስ ተድላ አሁንም ድረስ በኤምባሲው ውስጥ የሚገኙ ሲሆን፣ ወደ ኤምባሲው አብረዋቸው ገብተው የነበሩት ኃይሉ ይመኑ ግን ህይወታቸውን በራሳቸው እጅ ማጥፋታቸው ይታወሳል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ግንቦት 27 ቀን 1996</a></p>

</body>
</html>	
