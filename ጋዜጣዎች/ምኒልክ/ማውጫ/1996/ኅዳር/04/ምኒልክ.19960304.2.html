<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነጋሶ ጊዳዳ በአፈ ጉባዔ ዳዊት ዮሐንስ ማስጠንቀቂያ ተሰጣቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር ነጋሶ ጊዳዳ በአፈ ጉባዔ ዳዊት ዮሐንስ ማስጠንቀቂያ ተሰጣቸው</h2>


<p>የቀድሞው ፕሬዚዳንት ዶ/ር ነጋሶ ጊዳዳ ትላንት ከቀኑ 10 ሰዓት በአፈ-ጉባኤ ዳዊት ዮሀንስ ቢሮ ከአፈጉባዔውና ከፓርላማው 4 የህግ አባላት ጋር ስብሰባ አደረጉ። ሁኔታውን አስመልክተን ለዶ/ር ነጋሶ ጥያቄ አቅርበን የሚከተለውን ብለውናል።</p>

<p>"አጀንዳ ነው ብዬ የሄድኩት ከዚህ በፊት ለፃፍኳቸው ደብዳቤዎች ውይይት ለማድረግ ነው በሚል ተስፋ ነበር። በስብሰባው ላይ በአቶ ዳዊት ዮሐንስ ሊቀመንበርነት የፓርላማው የህግ ኮሚቴ ሊቀመንበር፣ ም/ሊቀመንበርና ሁለት የኮሚቴው አባላት ተገኝተዋል።</p>

<p>እንደአጀንዳ የተነሳው በአዳማ ከተማ በሚገኘው ሮያል ኮሌጅ ቅርንጫፍ ምረቃ በዓል ላይ በክብር እንግድነት ተገኝቼ ያሰማሁት ንግግርን በተመለከተ ነው። በአፈጉባዔውና በህግ ኮሚቴው አባላት በኩል የተነሱት ነጥቦች የንግግሩ ይዘት አዋጅ ቁጥር 255/94ን በተለይም አንቀፅ 6፣7 እና 11ን የሚጥስና የህግ በላይነትን የሚፃረር ነው የሚል ነው። ይህም በመሆኑ በአዋጁ አንቀፅ 14ሀ እና ለ መሰረት የሚታይ በመሆኑ፣ በም/ቤቱ በኩል ያለውንፍራቻ ለማሳወቅና ማስጠንቀቂያ ለመስጠት ነው ብለውኛል። እኔም በሰጠኋቸው ምላሽ፦</p>

<p>1ኛ/ ከዚህ በፊት ለምክር ቤቱ የፃፍኳቸው ደብዳቤዎች ትኩረት ሳያገኙ ይህ ጉዳይ መነሳቱ ገርሞኛል።<br/>
2ኛ/ አጀንዳውን ስላላወኩት ዝርዝር ምላሽ ለመስጠት ስለሚያዳግተኝ፣ ለሰፊ ውይይት ሌላ ጊዜ ብንወያይ መልካም ነው፣<br/>
3ኛ/ ንግግሩን በተመለከተ በእኔ እይታ የንግግሬን ይዘቶች ህገ-መንግሥቱን የሚከላከልና የተባለውን አንቀጾች የማይፃረር ነው፣<br/>
4ኛ/ የተጠቀሰው አዋጅ በይዘቱም ሆነ በአወጣቱ ህገ-መንግሥቱ የሚፃረር መሆኑን ብዙ ግዜ ገልጫለሁ፣ አሁንም ቢሆን አቋሜ ይኸው ነው።<br/>
5ኛ/ ማስጠንቀቂያውን በሚመለከት ህገ-መንግስቱ የሰጠኝን መብቶች እየተጠቀምኩ ስለሆነ፣ ማስጠንቀቂያውን እንደማልቀበል ገልጫለሁ" ብለውናል። አቶ ዳዊት ዮሐንስ እንዳሉት ከሆነ የህግ ኮሚቴው በጉዳዩ ዙሪያ ተነጋግሮ የሚደርስበትን ውሳኔ ያሳውቃል። ስብሰባው በዚሁ ተጠናቅቋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ህዳር 5 ቀን 1996</a></p>

</body>
</html>	














