<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የስዬ አብርሃ ጠባቂ ታሰረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የስዬ አብርሃ ጠባቂ ታሰረ</h1>


<p>በአንድ ክፍል ውስጥ ለብቻቸው ተለይተው በወህኒ ቤት የታሰሩት የቀድሞው የሕወሓት ነባር ታጋይ ስዬ አብርሃ ጠባቂ የነበረውና፣ ሌላ አንድ ምግብ የሚያቀርብላቸው ግለሰብ ተይዘው መታሰራቸው ታማኝ ምንጮች በተለይ ለምኒልክ ጋዜጣ ዝግጅት ክፍል አስታወቁ።</p>

<p>ጠባቂያቸው የነበረው ግለሰብ፣ ስዬ ከታሰሩ በኋላ ተባሮ የነበረና፣ ለተወሰነ ጊዜም ታስሮ የተፈታ መሆኑን ለማወቅ ተችሏል። አሁን ደግሞ ለጊዜው ባልታወቀ ምክንያት ከአንድ ሳምንት በፊት እንዲታሰር መደረጉን ገልፀዋል። በሌላም በኩል ምግብ (ስንቅ) ለስዬ አብርሃ የሚያመላልስላቸው የቀድሞ የሕወሓት ታጋይ የነበረ ግለሰብ ባለፈው እሁድ ስንቅ ለማቀበል ወደ ወህኒ ቤት ከሄደ በኋላ ወደ ቤት ሳይመለስ በዛው ለእስር መዳረጉን ከምንጮቹ ለማወቅ ተችሏል።</p>

<p>ሁለቱ ግለሰቦች ከትላንት በስቲያ ረፋዱ ላይ በመኪና ተጭነው ወዳልታወቀ ቦታ ለጊዜው መላካቸውን ምንጮቹ አስታውቀዋል።</p>

<p>አቶ ስዬ አብርሃ ባለፈው ሳምንት ጠቅላይ ፍርድ ቤት ቀርበው በነበረበት ጊዜ ለፍ/ቤቱ ባቀረቡት አቤቱታ "አሳሪዎቼ በእጄ ሰንሰለት ማስገባትና ማሰር ጀምረዋል። መስከረም 13 ቀን ማታ 4 ሰዓት ላይ መጥተው ቤት ከፍተው ሰንሰለት አስገብተውብኝ ሄደዋል።" "ልናስርህ ነው የመጣነው" ሲሉኝ ያውም በዚህ አስቀያሚ ሁኔታ ከነቤተሰቤ ታስሬ ነው ያለሁት አልኳቸው። ጠዋት መጥተው ሲፈቱኝ ለምን? ብዬ ብጠይቅ መልስ አላገኘሁም። የፓርቲው ግለት በበረታ ቁጥር እኔን ማንገላታት ነው የሚቀናቸው። ህይወቴ አደጋ ላይ መሆኑን ለፍ/ቤቱ ጠቁሜያለሁ። አሁን በህይወቴ ላይ አደጋ ሊደርስ ይችላል። ፍ/ቤቱ ይከታተልልኝ።</p>

<p>ከጠበቆቼ ጋር ባለው ግንኙነት ችግር አለብኝ። ሁልጊዜ አጠገባችን ይቆማሉ። የምንነጋገረውን ቆመው ይሰማሉ። ትላንት ጠበቆቼ መጥተው ስንነጋገር እንግሊዝኛ ስላስገባን"እኔ በምሰማው ቋንቋ ካልሆነ አትናግሩም፣ አለበዚያ ትወጣላችሁ" ብለው ጠበቆቼን አስፈራሩዋቸው።</p>

<p>ይግባኝ የሌለው ፍ/ቤት አቅርበውኝ አለፍትህ 16 ወር ታስሬያለሁ። አለ ጠበቃ እንድከራከር ደግሞ ሳንካ እየተፈጠረብኝ ነው ማለታቸው ይታወሳል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ጥቅምት 1 ቀን 1995</a></p>

</body>
</html>	














