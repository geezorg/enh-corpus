<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ ለነፃ ገበያ የተሟላ ራዕይ አልነበረውም፣አልቀየሰም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢህአዴግ ለነፃ ገበያ የተሟላ ራዕይ አልነበረውም፣አልቀየሰም</h1>


<p>ከሕወኃት ማዕከላዊ ኮሚቴ ውስጥ በጠ/ሚ/ር መለስ ዜናዊ ተገልለው የነበሩት አባይ ፀሐዬ የአዲስ አበባ ህዝባዊ ኮንፍረንስ ላይ በቀረበው ኦፊሴላዊ ሪፖርት ላይ ኢሕአዴግን ከመጠን በላይ ተችተዋል የሚል ቅሬታ በአንዳንድ የኢሕአዴግ ባለሥልጣናት አባላት መካከል መከሰቱን የውስጥ አዋቂ ምንጮች ገለፁ።</p>

<p>አባይ ፀሐዬ በኮንፍረሱ ላይ እንዲቀርብ ባደረጉት ኦፈሴላዊ ሪፖርት በእነ አቶ ዓሊ አብዶ ላይ ከተሰነዘሩት ሂሶች ሌላ ኢህአዴግን በዚህ መልኩ እንዲተች አድርገዋል። አዲስ አበባ ከተማ በኢኮኖሚ የሚያድግበት ምን ጥንካሬ አለው በምን መስክ ሊያድግና ለሀገር ልማት አስተዋጽኦ ሊያደርግና ተወዳዳሪም ሊሆን ይችላል የሚሉ ጥያቄዎች የሚመልስ የልማት ራዕይ በኢህአዴግና በመንግሥት መቀየስ ነበረበት። ይህን ለማድረግ የሚያስችል የነፃ ገበያ የተሟላ አቅጣጫና የከተሞች ልማት ራዕይ ያልነበረው ኢህአዴግና የኢህአዴግ መንግሥት ለአዲስ አበባ ልማት ራዕይ ሊቀየስ አልቻለም። ስለሆነም የከተማው አስተዳደርና ህዝብ ከተማውን በምን አቅጣጫ እንደሚያደሙት እያወቁም ነበር። ይህን ራዕይ የመቀየስ አስፈላጊነትም ብዙ ግምት የተሰጠው አልነበረም።</p>

<p>ስለሆነም የከተማው መርህ ግብርና ዕቅድ ቁንፅልና ተናጠል ሥራ ሆነው ቀርተዋል። የትኩረት አቅጣጫውና የሩቅ አላማና ግባቸው የማይታወቅ ሁሉንም ለመሥራት በመሞከር አንዱንም ውጤታማ በሆነ መንገድ ያልተሰሩና ያልተቋጩ በርካታ ጥረቶች ነበሩ። ከሞላ ጎደል ተሰርተዋል የሚባሉትም ጥረቶች ከከተማ ልማት ራዕይ ያልመነጩ የተናጠል ሥራዎች ስለነበሩ ተደፍቀው ይዋጡ ነበር።</p>

<p>የከተማ ስትራቴጂክ ፕላን አልነበረም ከተማውን በሥርአት ለማሳደግና ለመገንባት የሚያስችል የከተማ መሬት አጠቃቀም ፕላንና (ፕህይሲቻል ፕላን) የከተማው ልማት ፕላን ያዋሃደ የመካከለኛ ጊዜ የልማትና የስትራክቸር ፕላን ያካተተ ስትራቴጂክ ፕላን አልነበረም። ይህን ለማድረግ የሚያስችል የልማት አቅጣጫና የዘመናዊ ፕላን እውቀት ይሁን ትኩረት አልነበረውም። የነበረውም የተለመደ የድሮ ዓይነት ፕላንና ተግባራዊ አልሆነም።ስለሆነም ከተማው በደመነብስ እያደገ ሕገወጥ ግንባታ ተሥፋፍቶ የአሮጌ ቤትና የመሠረተ ልማት ችግር መፍትሔ አጥቶ ቆይቷል።</p>

<p>ፌዴራል መንግሥትና የከተማው አስተዳደር ስለ ከተማ ልማት ተገቢ ፖሊሲ ስትራቴጂና ሕግ አልነደፈም የነደፉትንም በአግባቡ አልፈፀሙም።</p>

<p>የከተማ ልማት ፖሊሲና ስትራቴጂ ባጠቃላይ ይሁን የቤት ልማትና የአገልግሎት ፖሊሲ ለከተሞች በሚስማማና ልማታቸውን አቅጣጫ አስይዞ በሚያፋጥን ሥራው የተናጠልና የተበጣጠሰ አዝጋሚና ትኩረት ያልተሰጠው ሲሆን ከዚህም አልፎ በተለየ የቤት ልማትና አገልግሎት ሥራ ተገቢ ትኩረት እንዲያጣ ትልቅ ምክንያት ሆኗል። ስለ ፕላንና ስለ መሬት አጠቃቀም ስለ ቤትና አገልግሎትንም ተጨማሪ ዝርዝር ሕጎች የሚጠይቅ በርካታ ክፍተት እንዳለ ነው። የመንግሥት ቤት እንዴት ይለማል? ወይም ይሸጣል? የድሮ ቤትና በሊዝ የተሠራ ቤት ወደ ሊዝ ሥርዓት እንዴት ተጣጥሞ ይካተታል እንዲሁም በአገልግሎት ሥራ የሚኖር ክፍያ የቱ በድጎማ የቱ በወጪ መሸፈን አለበት? ባለሐብቱስ እንዴት ይሳተፋል የሚል ሕግ ቀደም ብሎ አልተቀመጠም አልነበረምም ክፍተት የመንግሥት ቤቶችንና ነባር ቤቶችን መልሶ የማልማት ሥራ ላይ እንቅፋት ሆኖ ቆይቷል።</p>

<p>እንደብዙ ታዛቢዎች ከሆነ ይህ ወቀሳ ኢህአዴግ በራሱም ሆነ በተቃዋሚዎች አንደበት ከደረሰበት ይብሳል እንጂ አይተናነስም። አንዳንድ የኢህአዴግ ካድሬዎች ( የሕውኃት የብአዴን) አባይ ፀሐዬ ከውስጥ ሆነው ኢህአዴግን እየታገሱ ነው የሚል አመለካከት ይዘዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ኅዳር 6 ቀን 1995</a></p>

</body>
</html>	














