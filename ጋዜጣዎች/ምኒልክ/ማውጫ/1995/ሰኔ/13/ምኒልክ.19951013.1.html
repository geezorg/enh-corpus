<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደህንነት አባላት 40 ኪሎ ወርቅ ከሀገር ሲያስወጡ ተይዘው ፍ/ቤት ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የደህንነት አባላት 40 ኪሎ ወርቅ ከሀገር ሲያስወጡ ተይዘው ፍ/ቤት ቀረቡ</h2>


<p>በቦሌ ዓለም አቀፍ አየር ማረፊያ በኩል ወደ ውጭ ሀገር 40 ኪ.ሎ ግራም ወርቅና 176 ሺህ የውጭ ሀገር ገንዘቦች ለማስወጣት ሞክረዋል የተባሉ የደህንነት ሠራተኞች ላይ በፌዴራል ከፍተኛ ፍ/ቤት ክስ ተመሰረተ።</p>

<p>በፀረ-ሙስና ኮሚሽን በኩል የተመሰረተው ይህ ክስ የደህንነት አባላት በሆኑት ዳንኤል ሹሜና ፀጋዬ ኢዳኤ ላይ ነው። ከሁለቱ የደህንነት አባላት ጋር በተባባሪነት ልዑል ኪሮስና ሳምሶን መርሳ ተከሰዋል። ሥራ እንደሌላቸው የተናገሩት ሳምሶን መርሳ 17. ኪሎ ግራም ወርቅ፣ 13 ሺህ 540 የአሜሪካን ዶላር፣ 32 ሺህ 930 የአውሮፓ ዩሮ፣ 23ሺህ 785 የእንግሊዝ ፓውንድ፣ 32 ሺህ የሳውዲ ሪያል፣ 1ሺህ 750 የካናዳ ዶላር፣ 6 ሺህ 140 የፈረንሳይ ፍራንክ፣ 1ሺህ 100 የስዊዲን ክሮነር፣ 30ሺህ የጃፓን የን፣ 19ሺህ 400 የዓረብ ኤምሬትስ ድርሃም፣ 5 ሺህ 500 ክሮነር የደህንነት አባል ከሆኑት ዳንኤል ሹሜ ጋር ተመሳጥረው ለማስወጣት ሞክረዋል ተብለው ተከሰዋል።</p>

<p>ፍ/ቤት ያልቀረቡት ልዑል ኪሮስ በበኩላቸው ፀጋዬ ኢዳኤ ከተባሉት የደህንነት አባል ጋር ተመሳጥረው 20 ነጥብ 989 ኪሎ ግራም ወርቅ፣ 6ሺህ 400 የአሜሪካ ዶላር፣ 1ሺህ 800 የእንግሊዝ ፓውንድ፣ 2ሺህ የአውሮፓ ዩሮ ከሀገር ለማስወጣት ሲሞክሩ ተይዘዋል ተብለው ተከሰዋል።</p>

<p>የደህንነት አባላቱ ወርቁንና ገንዘቡን በአየር ማረፊያው የሚካሄዱትን ልዩ ልዩ ፍተሻዎች አሳልፈው መንገደኞች ወደ አውሮፕላን ከመግባታቸው በፊት ካለው መቀመጫ ክፍል ባለው መፀዳጃ ቤት ከዳንኤል ሹሜና ለልዑል ኪሮስ ጋር ተገናኝተው መቀባበላቸውንና፣ ዳንኤልና ልዑል አውሮፕላኑ ላይ ሊሳፈሩ ሲሉ መያዛቸውን የፀረ-ሙስና ዓቃቤ ህግ በክሱ ላይ አትቷል።</p>

<p>የፌዴራል ከፍተኛው ፍ/ቤት ተከሳሾቹ ወህኒ ወርደው ጉዳያቸውን እንዲከታተሉና ፍ/ቤት ያቀረበው ተከሳሽ በፖሊስ በኩል ተይዞ እንዲቀርብ ትዕዛዝ በመስጠት ተለዋጭ ቀጠሮ ይዟል። አንዳንድ ታዛቢዎች ይህን ወርቅና ገንዘብ በማሸሹ ሂደት ውስጥ ከጀርባ አንድ ባለሥልጣን ሊኖር ይችላል የሚል ጥርጣሬ እንዳላቸው ገልፀውልናል።</p>

<p>ሀገሪቷ ውስጥ ካሉ ከፍተኛ የፓርቲ ባለሥልጣናት መካከል አንዳንዶች ገንዘብ ወደ ውጭ ሀገር ያሸሻሉ ተብለው እንደሚታሙ ይታወቃል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሰኔ 13 ቀን 1995</a></p>

</body>
</html>	














