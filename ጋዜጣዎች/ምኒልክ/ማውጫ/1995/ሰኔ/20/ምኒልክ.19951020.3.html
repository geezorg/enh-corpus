<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢትዮጵያ በአራት ዓመት ጊዜ ውስጥ ነዳጅ ወደ ውጭ ለመላክ ልትጀምር ትችላለች"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢትዮጵያ በአራት ዓመት ጊዜ ውስጥ ነዳጅ ወደ ውጭ ለመላክ ልትጀምር ትችላለች"</h2>


<p>ኢትዮጵያ በአራት ዓመት ጊዜ ውስጥ የነዳጅ ዘይት ወደ ውጭ መላክ ልትጀምር እንደምትችል የማዕድን ሚኒስትር አምባሳደር መሐመድ ድሪር አስታወቁ። ሚኒስትሩ ይህንን ያስታወቁት የመልቲ-ሚሊዮን ዶላር የነዳጅ ፍለጋ ስምምነት ከማሌዥያው ኩባንያ ጋር ከተፈራረሙ በኋላ ነው።</p>

<p>ከማሌዥያው ግዙፍ የነዳጅ ኩባንያ ጋር በሀገራቸው የተፈራረመችው ስምምነት የሀገሪቱን የፋይናንስ አቋም የሚያጐለብት ሊሆን እንደሚችል ሚኒስትሩ በተጨማሪ ገልፀዋል። "ይህ ለኢትዮጵያ ኢኮኖሚ ታላቅ ስኬት ነው። የኢትዮጵያንም ገፅታ በአዎንታዊ መንገድ ሊቀይር የሚችል ይሆናል" ብለዋል ሚኒስትሩ።</p>

<p>የነዳጅ ፍለጋ ተግባር በጋምቤላ በወራት ጊዜ ውስጥ የሚጀመር ሲሆን፣ ጋምቤላ በምዕራባዊው የሀገሪቱ ጠረፍ የሚገኝ ነው። የነዳጅ ማውጣት ተግባር ከአራት ዓመት በኋላ ይጀመራል ተብሎ ይጠበቃል። በስምምነቱ መሠረት ፔትሮስ ከሱዳን ድንበር አቅራቢያ በሚገኘው 15,000 ስኩየር ኪሎ ሜትር ስፋታ ባለው መሬት ላይ "ነዳጅ የመፈለግና የማልማት" መብት አግኝቷል።</p>

<p>"ክልሉ የሚገኘው የሱዳን የነዳጅ ማውጪያዎች አቅራቢያ ነው። ዕምቅ የነዳጅ ሀብት እንዳለው እሙን ነው" በማለት ሚኒስትሩ አክለውበታል።</p>

<p>የነዳጅ ኩባንያ በዓለማችን አሉ ከሚባሉት የነዳጅ ኩባንያዎች አንዱ ሲሆን በመሰረተ ልማትና የሀገር ውስጥ ሠራተኞችን ለመቅጠር 5 ሚሊዮን ዶላር መድበዋል። ተጨማሪ 1 ሚሊዮን ዶላር የሚኒስቴሩን አቅም ለማሳደግና ሌላ 1 ሚሊዮን ዶላር ደግሞ የአካባቢው ማህበረሰብ ጤናንና የመሳሰሉ ማህበራዊ ችግሮችን ለመቅረፍ መድቧል።</p>

<p>በክልሉ ከሚወጣ ማንኛውም ነዳጅ ኢትዮጵያ የባለመብት ክፍያ መጠን ታገኛለች። ይህም ማለት ኩባንያው በቀን 30,000 በርሜል ነዳጅ ቢያመርት ኢትዮጵያ 5 በመቶ የባለመብት (ሮያሊቲ) ክፍያ ታገኛለች። ያም በአንድ በርሜል 1.0 የአሜሪካ ዶላር ይደርሳል ብለዋል አምባሳደር መሐመድ ድሪር። ምርቱ በጨመረም ቁጥር ሮያሊቲው እንዲሁ ይጨምራል። ኩባንያው የተሰጠው ፍቃድ ለ25 ዓመታት የሚቆይ ነው። እያንዳንዱ የቁፋሮ (የፍለጋ) ፈቃድ ግን በየአራት ዓመቱ መታደስ እንዳለበት ሚኒስትሩ ሳይገልፁ አላለፉም።</p>

<p>ፔትሮናስ በነዳጅ ፍለጋና ማውጣት ጥሩ ተሞክሮ ያለው ኩባንያ መሆኑን ሚኒስትሩ ገልፀው፣ በአሁኑ ወቅት በ15 የአፍሪካ ሀገሮች እንደሚንቀሳቀስ አስታውቀዋል። "ፔትሮናስን ወደ ኢትዮጵያ በማምጣት በርካታ ኩባንያዎቹን መሳብ ይቻላል። የኢትዮጵያ መንግሥት ፕሮጀክቱ ተፈፃሚ እንዲሆን ቆርጦ ተነስቷል" ብለዋል አምባሳደር መሐመድ ድሪር በተጨማሪ።</p>

<p>ኢትዮጵያ ለነዳጅ ፍለጋ ፕሮጀክት እንዲህ አይነት ፈቃድ ስትሰጥ ይሄ የመጀመሪያዋ ነው።</p>

<p>ኩባንያው ከዚህ በተጨማሪ በደቡባዊ ምሥራቅ የሀገሪቱ ክፍል የተፈጥሮ ጋዝ ፍለጋም ያደርጋል። ከፍተኛ የጋዝ ክምችት እንዳለበት በሚታመነው በኦጋዴን ሸለቆ በ350,000 ስኩየር ኪሎ ሜትር መሬት ላይ የፔትሮናስ ጂኦሎጂስቶች ጥናት ያካሂዳሉም ተብሏል።</p>

<p>በሁለቱ ክልሎች ያለው የጐሣ ግጭት የነዳጅ ፍለጋውን ሊያደናቅፍ ይችላል የሚለውን ሥጋት ሚኒስትሩ አስተባብለዋል። በጋምቤላ የነበረው የጐሣ ግጭት መወገዱንና በሶማሌ ክልልም አደጋ ሊያደርስ የሚችል አማፂ ቡድን እንደሌለ አምባሳደር መሐመድ ድሪር በተጨማሪ ገልፀዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሰኔ 20 ቀን 1995</a></p>

</body>
</html>	
