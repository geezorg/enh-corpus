<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓና ኢዲዮ ተዋሃዱ፣ ኢዴአፓ ተባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢዴፓና ኢዲዮ ተዋሃዱ፣ ኢዴአፓ ተባሉ</h1>


<p>ኢዴፓና ኢዴኅፓ (ኢዲዩ) ትላንት በሸራተን ሆቴል በተደረገ ሥነ ሥርዓት ተዋሃዱ። ውህደቱን አስመልክቶ የወጣው መግለጫ በከፊል እንዲህ ይነበባል፦</p>

<p>ኢዴኅፓ እና ኢዴፓ ላለፉት ዓመታት ዴሞክራሲን ሀገራችን ውስጥ ለማስፈን ካደረጉት የሕብረት ትግል፣ ከፖለቲካ ፕሮግራሞቻቸው ተመሳሳይነትና ከቆሙላቸው የጋራ ዓላማዎች በመነሳት መዋሃዳቸው እንደሚጠቅም ስላመኑበት በጉዳዩ ላይ መክረው ወደ ውህደት የሚያመራ የመግባቢያ ሰነድ ሐምለ 18 ቀን 1994 ዓ.ም ተፈራረሙ። በስምምነቱ መሠረት ከኢዴፓ አቶ ክፍለ ጥግነህ አባተ፣ ዶ/ር በዛብህ ደምሴ እና አቶ ይስሃቅ ክፍሌ ከኢዴኅፓ አቶ ንጉሴ ግዛው፣ አቶ ጐሹ አውደውና አቶ ተስፋዬ ሃጐስ የሚገኙበት የውህደት አመቻች ኮሚቴ ተቋቁሞ ለውህደት መሳካት አስፈላጊ ቅድመ ዝግጅቶችን ሲያደርግ ቆይቷል። ሁለቱ ፓርቲዎችንም ለውህደት አብቅቷል።</p>

<p>የውህደቱን ስያሜ በተመለከተ፣ የውህደቱ መጠሪያ ስም ከሰኔ 19 ቀን ዓ.ም ጀምሮ "የኢትዮጵያ ዴሞክራሲያዊ አንድነት ፓርቲ" (ኢዴአፓ) ሆኗል በዚህም መሠረት ሁለቱ ፓርቲዎች እስከ አሁን ሲገለገሉባቸው የነበሩትን አሁን ግን ሥራ ላይ የማይውሉ ማህተሞች፣ ዓርማዎችና ባንዲራዎች ለመታሰቢያነት በኢዴአፓ ጽ/ቤት እንዲያስቀምጡና ከምርጫ ቦርድ የተሰጧቸውንም የመመዝገቢያ ሰርተፊኬቶች ተመላሽ እንዲያደርጉ ተወስኗል።</p>

<p>የፖለቲካ ፕሮግራምን በተመለከተ፣ የኢትዮጵያውያን ዴሞክራሲያዊ ፓርቲ (ኢዴፓ) የፖለቲካ ፕሮግራም በአብዛኛው የሁለቱም ፓርቲዎች እምነትና ፍልስፍና ሰፋ ባለ መልኩ በዝርዝር ያካተተ መሆኑ ስለታመነበት መግቢያው ላይ የሁለቱ ፓርቲዎች አጫጭር ታሪክ እንዲገባበትና አንድ አንድ ጥቃቅን ተጨማሪ ሃሳቦች ታክለውበት የውህደቱ የፖለቲካ ፕሮግራም ሆኖ እንዲቀጥል ተወስኗል። </p>

<p>የአመራር አካላትን ውህደት በተመለከተ፣ የውህደቱን የበላይ ጠባቂና የክብር ፕሬዝዳንት ስለመሰየም፣</p>

<p>ልዑል ራስ መንገሻ ስዩም ለረጅም ዓመታት ለሀገራቸው እድገትና ብልፅግና የበኩላቸውን አስተዋፅኦ ያበረከቱ፣ የኢዴኅፓ ፕሬዝዳንት ሆነው በሀገራችን ዴሞክራሲን ለማስፈን በሚደረገው እንቅስቃሴ ሁለንተናዊ ትግል ያደረጉና በብዙ ኢትዮጵያዊያንም ዘንድ ታላቅ ከበሬታና ተቀባይነት ያላቸው በመሆናቸው የኢትዮጵያ ዴሞክራሲያዊ አንድነት ፓርቲ የበላይ ጠባቂና የክብር ፕሬዝዳንት እንዲሆኑ በሁለቱም ፓርቲዎች የበላይ አመራር ተመርጠዋል።</p>

<p>የኢዴፓ ሊቀመንበር፣ ም/ሊቀመንበርና ዋና ፀሐፊ የኢዴአፓ ፕሬዚዳንት፣ም/ፕሬዝዳንት እና ዋና ፀሐፊ ተብለው ባሉበት እንዲቀጥሉ ፓርቲዎቹ ተስማምተዋል። ለኢዴኅፓ አመራር አባላት ውስጥ 1ኛ/ የውጭ ጉዳይ ኃላፊ፣ 2ኛ የፖለቲካ ጉዳይ ኃላፊ፣ 3ኛ/ የህዝብ ግንኙነት፣ የፕሮፖጋንዳና ቅስቀሳ ኃላፊ፣ 4ኛ/ የማህበራዊ ጉዳይ ኃላፊ የውህደቱ የሥራ አስፈፃሚ ኮሚቴ አባላት በመሆን ከዘጠኙ የኢዴፓ ሥ/አ/ኮ አባላት ጋር ተቀላቅለው እንዲሰሩ የተወሰነ ሲሆን፣ በዚህ መሠረት የውህደቱ የሥራ አስፈፃሚ ኮሚቴ አባላት ቁጥር ወደ 13 ከፍ እንዲል ተደርጓል።</p>

<p>የውህደቱን ማዕከላዊ ኮሚቴ በተመለከተ፦ የኢዴፓ ማዕከላዊ ኮሚቴ ቋሚና ተለዋጭ አባላት ባሉበት እንዲቆዩ የተወሰነ ሲሆን፤ ከኢዴኅፓ ማዕከላዊ ኮሚቴ 18 አባሎች ውስጥ 14ቱ ቋሚ የውህደቱ ማዕከላዊ ኮሚቴ አባልት እንዲሆኑ ከስምምነት ላይ ተደርሷል። የተቀሩት አራቱ ደግሞ በተለዋጭ አባልነት እንዲሰሩ ተወስኗል። በዚህ መሠረት የኢዴአፓ ማዕከላዊ ኮሚቴ 37 ቋሚ አባላትና 9 ተለዋጭ አባላት ይኖሩታል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሰኔ 20 ቀን 1995</a></p>

</body>
</html>	














