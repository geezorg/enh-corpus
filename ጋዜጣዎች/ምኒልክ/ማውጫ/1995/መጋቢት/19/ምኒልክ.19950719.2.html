<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሳውዲ በኢትዮጵያ የቀንድ ከብቶች ላይ የጣለችውን ማዕቀብ ልታነሳ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሳውዲ በኢትዮጵያ የቀንድ ከብቶች ላይ የጣለችውን ማዕቀብ ልታነሳ ነው!</h2>


<p>በሚቀጥሉት ስድስት ወራት ሳውዲ ዓረቢያ ከኢትዮጵያ ወደ ሀገሯ ይገቡ በነበሩ የቀንድ ከብቶች ላይ ጥላው የነበረውን ማዕቀብ ለማንሳት እያሰበች መሆኑን በአዲስ አበባ ለጐብኝት የመጡ የሳውዲ የቢዝነስ ልዑካን አስታወቁ።</p>

<p>ሳውዲ ዓረቢያ ከኢትዮጵያና ከሌሎች የአፍሪካ ቀንድ ሀገሮች የምታስገባውን የቀንድ ከብት ያገደችው ከሁለት ዓመት ተኩል በፊት ሲሆን፤ ይህንንም እርምጃ የወሰደችው በወቅቱ ተቀስቅሶ በነበረው የስምጥ ሸለቆ ትኩሳት በሽታ ምክንያት እንደነበር ይታወሳል።</p>

<p>በሳውዲ ዓረቢያ የጋዛን የንግድና ኢንዱስትሪ ምክር ቤት ሊቀመንበር የሆኑት ፋሁድ አብዱላህ ለ"ፎርቹን" እንደገለፁት የከብት በሽታው በክልሉ ሲቀሰቀስ የተጣለው ማዕቀብ የሚቆየው ለሶስት ዓመት እንደሆነ ተገልፆ እንደነበር አስታውሰው የጊዜ ገደብ እያበቃ መሆኑን አስታውቀዋል።</p>

<p>መንግሥታቸው ማዕቀቡን ለማንሳት እየተንቀሳቀሰ መሆኑን ፋሁድ አብዱላህ ገልፀው፣ የቀንድ ከብት ከኢትዮጵያ ለመላክ ደንቃራ የሆኑትን ቢሮክራሲያዊ ውጣ ውረዶች ለማንሳትም እየተሞከረ መሆኑን ተናግረዋል።</p>

<p>ሳውዲ ዓረቢያ ከአፍሪካ ቀንድ በምታስገባው የቀንድ ከብት ላይ የጣለችው ማዕቀብ በክልሉ ያላትን ሀገሮች የውጭ ንግድ ገቢን ከፍተኛ ጐድቶታል። ሀገሮቹ ወደ ሳውዲ ዓረቢያ በሚልኳቸው የቀንድ ከብቶች ጠቀም ያለ የውጭ ምንዛሪ ገቢ ያገኙ ነበር።</p>

<p>በሊቀመንበሩ የሚመራው የልዑካን ቡድን 23 አባላት ያቀፈ ሲሆን በኢትዮጵያም ቆይታው ከንግድ ማህበረሰቡ ከኢትዮጵያና አዲስ አበባ ንግድ ም/ቤት፣ ከኢንቨስትመንት ባለሥልጣን፣ ከውጭ ነክ ማስፋፊያ ኢጀንሲና ከንግድና ኢንዱስሪ ሚኒስቴር ተወካዮች ጋር ተገናኝቶ ተወያይቷል።</p>

<p>የሳውዲ የቢዝነስ ሰዎች ጉብኝት ዓላማ ንግድና ኢንቨስትመንት ማስፋፋት እና ኢትዮጵያ ለገቢና ለወጪ ንግድ የሳውዲው ከባህረ ሰላጤው ሀገሮች የምታስመጣው ሸቀጦች ከአካባቢው ተነስተው አዲስ አበባ እስኪደርሱ 10 ቀናትን የሚወስዱ ሲሆን የጋዛን ወደብ በመጠቀም ግን ወደ 36 ሰዓታት ዝቅ ማድረግ እንደሚቻል ፋሁድ አብዱላህ ለፎርቹን ገልፀዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መጋቢት 19 ቀን 1995 </a></p>

</body>
</html>	














