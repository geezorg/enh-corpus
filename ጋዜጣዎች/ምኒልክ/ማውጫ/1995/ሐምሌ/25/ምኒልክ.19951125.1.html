<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የፓለቲካ ሰዎች ነን የሚሉት የፖለቲካን ሀሁን የሚያውቁ አይደሉም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የፓለቲካ ሰዎች ነን የሚሉት የፖለቲካን ሀሁን የሚያውቁ አይደሉም"</h2>


<p>የዋስትና ጋዜጣ (የጡረተኛው ማህበር ልሣን) ዋና አዘጋጅ የሆነው ጋዜጠኛ፣ አባተ ማንደፍኖ ኃይሉ በጡረተኞችና በአረጋዊያን ጉዳይ ከፕሬዝዳንት ግርማ ወልደጊዮርጉስ ጋር ቃለምልልስ ባደረገበት ወቅት፣ አጋጣሚውን በመጠቀም ሰፋ ያለ ቃለምልልስ አድርጐላቸዋል።</p>

<p>በዚሁ ቃለምልልስ ጋዜጠኛ አባተ የኢሕአፓ ከፍተኛ አመራር አባል ስለሆኑት ልጃቸው ገነት ግርማ ጠይቋቸው እንዲህ ብለውታል። "እሷ ደውላልኝ...... ደስ ብሏት .....ደስ ስላለኝ እንኳን ደስ ያለህ ነው ያለችኝ። የሚገርመኝ እኔ ይሄ ነው..... የፖለቲካ ጉዳይ...ኢ.ሕ.አ.ፓ.ም ሌሎችም የፖለቲካ ሰዎች ነን የሚሉ የፖለቲካን ሀሁን የሚያውቁ አይደሉም። የፖለቲካሃሳብ ማለት ለሀገር ጉዳይ በከፍተኛ ደረጃ የህዝብ ጠበቃ ሆኖ ሕዝብን ለዕድገት ማገልገል ማለት ከሆነ፤ ሌላው የእነሱን አይነት ሃሳብ የያዘ ሰው ነገሩን አሻሽሎ ከሰራው እነሱ አንዴ ተቃዋሚ ነበርን ብለው ዘለዓለም መቃወም መምረጣቸው የፖለቲካ ደንቆሮ ነው የሚያደርጋቸው። ለእኔ የፖለቲካ ሰው ጥሩውን ሃሳብ የሚቀበል፣ መጥፎውን ሃሳብ የሚያወግዝ ከተረዳ በኋላ ደግሞ ጥሩውን ሃሳብ ተከትሎ የሚያበለፅግና አብሮ የሚሰራ መሆን አለበት ነው የምለው። እንደ ኢ.ሕ.አ.ፓ እና ሌሎችም በውጭ ሀገር ለመኖር ምቾት ይሰጣቸው ካልሆነ በስተቀር፣ ውጭ በመሆን ለሀገራችን እንጠቅማለን ብለው ሀገር ውስጥ ሰው እንዳይመጣ ወይንም ቱሪስት መጥቶ ሀገሪቱን እንዳያበለፅግ ማድረጋቸው ምክንያታቸው ስለማይታየኝ የማደንቀው አይደለም ማለቴ ነው።"</p>

<p>ስለኤርትራ ተጠይቀው ደግሞ እንዲህ ብለዋል። "በእነ አቶ አክሊሉ ኃብተወልድ ጥረት ብቻ አይደለም ኤርትራ የኢትዮጵያ የሆነችው። በኤርትራ ሕዝብ .....በራሳቸው ጥረት ጭምር ነው። የኤርትራ ሕዝብ እራሱ ቅኝነትን ጠልቶ፣ ነፃነትን ፈልጐ ስለነበረ፤ ኢትዮጵያ ደግሞ የምትከበር፣ የምትፈቀር ሀገር ስለነበረች "እናት ሀገር ኢትዮጵያ ወይም ሞት" ብሎ .....ሕዝቡ እራሱ ባሳየው ፍልሚያና ባደረገው ትግል ነው እነ አክሊሉ መሟገት የቻሉት።</p>

<p>የኤርትራ ህዝብ ከኢትዮጵያ ጋር በመሆን የጥቂት የኢትዮጵያ ዲፕሎማቶች ግኝት ማድረግ አይቻልም። የኤርትራ ሕዝብ የእራሱ ጥረት ነው። ነፃ የወጣውና ከኢትዮጵያ ጋር የተደባለውቀው እራሱ የኤርትራ ህዝብ በእራሱ ነው። እንግሊዞች ፓርቲ ፈጥሩ። አምስት ፓርቲዎች ነበሩ። ከእነዚህ አምስት ፓርቲዎች ሁለቱ ኢትዮጵያን የሚደግፉ ነበሩ። ሶስቱ፤ አንዱ ፕሮ ኢጣሊያ ነው፣ አንዱ እስላሚ ነው አንዱ ወደ ሱዳን እንሁን የሚል ነው። ግን "ኢትዮጵያ ወይንም ሞት" የሚለውና የሀገር ፍቅር ማህበር የሚባለው ሁለቱ ባስገኙት ድምጽ በተባበሩት መንግስታት እነ አንዜ ማተንዞ በሚባሉ የሪፈንደሙ ተቆጣጣሪዎች ድምፅ ተሰጥቶ ነው ከኢትዮጵያ ጋር ቅልቅል የተደረገው። ነገር ግን ከኢትዮጵያ ጋር መቀላቀል አብዛኛው ቢፈልግም፣ ጥቂቶቹ የአብዛኛው ቪክትም እንዳይሆኑ የማይኖሪቲ መብት እንዲጠበቅ ጠቅሎ ኢትዮጵያ ከመሆን ይልቅ ፌዴሬሽን ይሻላል ተብሎ የፌዴራል ሁናቴ ተመረጠ። በእዚህ ምክንያት ኢትዮጵያና ኤርትራ በፌዴሬሽን ተቀላቀሉ።</p>

<p>በፌዴሬሽን ይቀላቀሉ እንጂ ...... ትራንስፖርት፣ ፋይናንስ፣ ዲፌንስና ትምህርት የእናት ሀገር የኢትዮጵያ ግዳጅ ነበሩ፣ የእኛም ስራ ነበሩ። ሎካል ገቨርንመት ግን፤ ጠቅላይ ሚኒስትር አላችው፣ ፓርላማ አላቸው......የቀረውን ነገር ሁሉ ራሳቸው ችለው በራሳቸው ነበር የሚተዳደሩት። እና ......የኤርትራ ሕዝብ በእራሱ ነው ወደ ፌዴሬሽን የሚያደርሰውን ሁናቴ የፈጠረው ነው የምለው።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሐምሌ 25 ቀን 1995</a></p>

</body>
</html>	














