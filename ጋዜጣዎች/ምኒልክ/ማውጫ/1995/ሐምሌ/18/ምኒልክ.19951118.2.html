<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ጉባዔው እንዲሳካ እንመኛለን" መ.አ.ሕ.ድ ስለ ዋሽንግተኑ ስብሰባ በሰጠው መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ጉባዔው እንዲሳካ እንመኛለን" መ.አ.ሕ.ድ ስለ ዋሽንግተኑ ስብሰባ በሰጠው መግለጫ</h2>


<p>የመላው ዐማራ ሕዝብ ድርጅት የሚከተለውን መግለጫ አውጥቷል። እንዲህ ይነበባል።</p>

<p>በረዥሙ ታሪካችን ውስጥ ኢትዮጵያዊ የፖለቲካ ድርጅቶች ለመጀመሪያ ጊዜ የተከሰቱት የዛሬ 30 ዓመታት ነው። "መሬት ለአራሹ" በሚል መሪ መፈክር ሥር ከአሥር ዓመታት ላላነሰ ጊዜ ሲንቀሳቀሱ ከቆዩት የዩኒቨርስቲ ተማሪዎች አብራክ ከአምስት ያላነሱ የፖለቲካ ድርጅቶች ተፈጥረዋል።</p>

<p>አለመታደል ሆኖ፣ የፖለቲካ ድርጅቶቹ በተፈጠሩ ማግስት ተባብሮ ከመሥራት ይልቅ መተላለቅን በመምረጣቸው፣ ለአንድ ብርቅዬ ትውልድ እልቂት መንስኤ ሆነዋል።</p>

<p>ከዚህ አሳዛኝ የታሪክ ምዕራፍ በኋላ መላው የኢትዮጵያ ሕዝብ የፖለቲካ ድርጅቶች ልዩነታቸውን ወደጐን በማድረግ ለዲሞክራሲያዊ ሥርዓት ግንባታ እንዲተባበሩ ሲወተውት አንድ ትውልድ አልፏል። እስከዛሬ ግን የታየ ውጤት የለም።</p>

<p>በዋሽንግተን ከተማ የሚካሄደው የ13 የፖለቲካ ድርጅቶች ጉባኤ ህዝባችን የሚመኘው የፖለቲካ ድርጅቶች ህብረት እውን ሊሆን የሚችልበት መድረክ ነው ብለን ተስፋ እናደርጋለን። የጉባኤው መድረክ ሲፈጠር መሥራች አባል በመሆን ግንባር ቀደም ሚና የተጫወተው መዐሕድ መሆኑንም ታሪክ ይመሰክራል።</p>

<p>ሆኖም ድርጅታችን ላይ የፖለቲካ ጦርነት በመክፈት ከምድረ ገፅ ለማጥፋት የተነሱብን የውስጥ ጠላቶቻችን በመድረኩ ላይ የነበረንን ቦታ ለጊዜውም ቢሆን አሳጥተውናል። ይህንን ግምት ውስጥ በማስገባት መዐሕድ ድርጅታዊ ትንሳኤውን ለ2ኛ ጊዜ ካገኘ በኋላ በሂደቱ ቀጣይ ተሳትፎ ለማድረግ ለጉባኤው አዘጋጅ ኮሚቴ ጥያቄ ካቀረብን 4 ወራት አልፈውናል። በሚያሳዝን መልኩ ግን እስከአሁን ምላሽ ተነፍገናል።</p>

<p>አዘጋጁ ኮሚቴው ይፋ በሆነ መንገድ ምላሽ ሳይሰጠን የቀረ ቢሆንም፣ በውስጡ ያሉ ታማኝ ምንጮቻችን ሚስጥሩን ይፋ አድርገውታል። ከእኛ ተገንጥሎ ራሱን መኢአድ ብሎ የሚጠራው አንጃ እንዳንሳተፍ እንቅፋት እንደሆነብን ገልፀውልናል። ከአንድ ድርጅት ጋር ባለን አለመግባባት ሳቢያ ብቻ እና በጣልነው መሠረት ላይ በሚካሄደው ጉባኤ አለመካፈላችን በእጅጉ ያሳዘነን ቢሆንም፣ የጉባኤውን ሂደት ላለመረበሽና ላለማደናቀፍ ስንል ተጨማሪ ነገሮች ከማለት ተቆጥበናል። ሆኖም ግን ሰኔ 24 1993 በሕወኃት መሪነት በተደረገው ጉባኤ ላይ የዐማራው ሕዝብ ሳይወከል መቅረቱ ሳያንስ፣ አሁን ለሁለተኛ ጊዜ ይህ ታሪካዊ ስህተት መደገሙ ህዝባችንን ከልብ አሳዝኖታል።</p>

<p>በእኛ በኩል ጉባዔው እንዲሳካ እንመኛለን። ለጉባኤው መሳካት ማድረግ የምንችለው ካለም ከማድረግ ወደኋላ አንልም። በጉባኤው ላይ ከእኛ ሌላ በህዝብ ውስጥ ትልቅ ተሰሚነት ያላቸው የፖለቲካ ድርጅቶች የማይካፈሉ በመሆናቸው፣ የህብረቱ አድማስ የሚሰፋበት ሁኔታ ወደፊት ይመቻቻል ብለን ተስፋ እናደርጋለን።</p>

		 <p>የመዐሕድ ማዕከላዊ ም/ቤት</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሐምሌ 18 ቀን 1995</a></p>

</body>
</html>	














