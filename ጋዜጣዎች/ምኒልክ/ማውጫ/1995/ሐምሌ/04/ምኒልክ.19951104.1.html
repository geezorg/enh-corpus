<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ጦር የኢትዮጵያን ጦር በሁርሶ ማሠልጠን ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካ ጦር የኢትዮጵያን ጦር በሁርሶ ማሠልጠን ጀመረ</h1>


<p>የአሜሪካ ጦር ለኢትዮጵያ የመከላከያ ኃይሎች የሶስት ወራት ስልጠና መስጠት እንደጀመረ የተባበሩት መንግሥታት ዜና አውታር የሆነው ኢሪን አስታወቀ።</p>

<p>የአሜሪካ ጦር የአፍሪካ ቀንዱ ጣምራ ግብረ ኃይል ባወጣው መግለጫ ለኢትዮጵያ ጦር ኃይሎች የሚሰጠው የፀረ ሽብርተኛ ተልዕኮና አጠቃላይ የእግረኛ ጦር ስልት ስልጠና መሆኑን ገልጿል። ስልጠናው የሚሰጠው ድሬዳዋ አቅራቢያ በሚገኘው የሁርሶ ማሰልጠኛ ጣቢያ ነው። ሥልጠናውም የሚሰጠው በአሜሪካ ኮማንዶዎች ሲሆን፣ በኢትዮጵያ በኩል ሥልጠናውን የሚቀበሉት የ12ኛ ክፍለ ጦር አባላት ናቸው። ኢትዮጵያ 3 ፀረ ሽብርተኛ ብርጌዶችን ለማሠልጠን ዕቅድ ይዛለች። ጅቡቲ ላይ የሰፈረው የአሜሪካ ጣምራ ግብረ ኃይል 1,800 አሜሪካውያን ወታደሮች ያሉት ሲሆን፣ ተልዕኮውም ኢትዮጵያ፣ ኤርትራን፣ ጅቡቲ፣ ኬንያ፣ ሱማሊያ፣ ሱዳንና የመንን ጨምሮ በአካባቢው ፀረ ሽብር ተግባራትን መቆጣጠር ነው።</p>

<p>ይህ በእንዲህ እንዳለ በኢትዮጵያ ውስጥ ካሉ የተለያዩ የብሄር/ብሄረሰብ ድርጅቶች ጋር በተለያየ ደረጃ ውጊያ ለሚያደርገው የኢትዮጵያ ጦር የአሜሪካ መንግሥት ሥልጠና መስጠቱ አግባብ ነው ወይ? ብለን ጥያቄ ያቀረብንላቸው የፖለቲካ ታዛቢዎች እንዳሉን ከሆነ፣ የአሜሪካ መንግሥት ዒላማ የእስልምና አክራሪዎች ቢሆኑም በኢትዮጵያ ያለው የፖለቲካ ሁኔታ ከተባባሰና ሀገሪቷ ወደ እርስ በእርስ ጦርነት ከተዘፈቀች ኢህአዴግ ተቃዋሚዎቿን ለመምታት በአሜሪካ የሰለጠነውን ጦር መጠቀሙ አይቀሬ ነው ብለውናል። ይህ እንዳይሆን በሀገሪቷ ነጻና ፍትሃዊ ምርጫ እንዲኖር የአሜሪካ መንግሥት የተቻለውን ሁሉ ማድረግ ይገባዋል ብለዋል።</p>

<p>በተለይ የአሜሪካ መንግሥት ተቃዋሚ ድርጅቶችም ጋር በቅርብ በመሥራት ሀገሪቷ ወደ እርስ በርስ ጦርነት እንዳትዘፈቅ የበኩሉን ድርሻ ማድረግ ይገባዋል ብለዋል።</p>

<p>"የአሜሪካ መንግሥት የኢትዮጵያን ጦር በማሰልጠኑ ሳቢያ ከፍተኛ የሞራል ኃላፊነት ተሸክሟል። አሜሪካ ያሰለጠነቸው ጦር ኢትዮጵያዊያንን ለመጨፍጨፍ ተግባር መዋል የለበትም።</p>

<p>ይህንን ማድረግ የሚቻለው ደግሞ እንደ ደቡብ ህብረት፣ አብኮና መዐሕድና የመሳሰሉ ድርጅቶች የሚቀጥለው ምርጫ ተሳትፈው ውጤት ሊያስመዘግቡ የሚችሉበትን ሁኔታ እውን እንዲሆን አሜሪካ የበኩሏን ጥረት ማድረግ አለባት" ብለዋል አንድ ስማቸው እንዳይጠቀስ የጠየቁን የዩኒቨርስቲ መምህር።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሐምሌ 4 ቀን 1995</a></p>

</body>
</html>	
