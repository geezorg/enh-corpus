<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢንጂነር ግዛው በተጨማሪ በ17 ሚሊየን ብር ተከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢንጂነር ግዛው በተጨማሪ በ17 ሚሊየን ብር ተከሰሱ</h2>


<p>ለውጭ ጉዳይ ሚኒስቴር ስዩም መስፍን ቅርበት በግል ደረጃ እንዳላቸው የሚነገርላቸው ኢንጂነር ግዛው ተክለማሪያም ቀደም ሲል በ11 ሚሊዮን ብር ክስ ተመስርቶባቸው የነበረ ቢሆንም አሁንም ደግሞ በተጨማሪ 17 ሚሊዮን ብር አዲስ ክስ የተክፈተባቸው መሆኑ ተገለፀ። ይህ ማለት በኢንጂነሩ ላይ የተመሰረተው ክስ በአጠቃላይ 28 ሚሊዮን ብር ደርሷል ማለት ነው።</p>

<p>ረቡ ዕለት ወደ ካይሮ ለመጓዝ ማክሰኞ ዕለት ኢምግሬሽን ቢሮ በአካል ተገኝተው የመውጫ ቪዛ ሲያሰምቱ የነበሩት ኢንጂነር ግዛው ማክሰኞ ዕለት ከቀኑ በ9 ሰዓት መንገድ ላይ እያሉ በቁጥጥር ስር ሊውሉ ችለዋ። </p>

<p>ያን ዕለት ማዕከላዊ ምርመራ የተወሰዱት ኢንጂነር ግዛው ተክለማርያም ከሁለት ቀናት በኋላ በዕለት ሐሙስ ከፍተኛ ፍ/ቤት ቀርበው በፀረ ሙስና ኮሚሽን በኩል የ14 ቀን የጊዜ ቀጠሮ ተጠይቆባቸዋል።</p>

<p>አዋጁ 42/85 ከሚደነግገው ውጭ 14 ሠራተኞችን በቋሚነት በመቅጠራቸው 9 ሠራተኞችን ያለውድድር እድገት በመስጠታቸው አነስተኛ ዋጋ ያቀረቡ ዕቃ አጓጓዥ የትራንስፖርት ድርጅቶች እያሉ ከፍተኛ ዋጋ ላቀረበው ድርጅት ሥራውን በመስጠታቸው በሙስና ወንጀል ጠርጥሬአቸዋለሁ ብሏል ፀረሙስና ኮሚሽን።</p>

<p>ኢንጂነሩ ከመንግስት የግዢ ደንብና ሥርዓት ውጭ የ9 ሚሊየን 876ሺህ 937 ብር ግዢ እንዲፈፅም አድርገዋል ብሏል።</p>

<p>ኢንጂነር ግዛው የቀረበባቸው ሌላው ክስ ለሙገር ሲሚንቶ ኢንተርፕራይዝስ በተለያዩ ቦታዎች የተሠሩ የመኖሪያ ቤትና የፅህፈት ቤት ግንባታዎችን ከጨረታው ውጭ በግል ኮንትራክተር እንደሰሩ አድርገዋል የሚል ነው። ክሶቹን ካዳመጡ በኋላ ኢንጂነር ግዛው ለፍ/ቤቱ ባቀረቡት ማመልከቻ የቀረቡባቸው ክሶች ትክክለኛ ያለመሆናቸውንና በዚህ ዙሪያም ለረጅም ጊዜ የቆየ ምርመራ ተደርጓል ብለዋል። ይህችን ሀገር ብዙ ዘመን አገልግያለው ከሀገሬ የትም አልሄድ። የሚያዘውን አስይዤ ከእስር ልውጣ በማለት የዋስትና ጥያቄ አቅርበዋል ኢንጂነሩ። ከፍተኛው ፍ/ቤት በሰጠው ብይን ኮሚሽኑ ያቀረበው ክስ በመዝገብ ያለ በመሆኑ ፖሊስ ምርመራውን በአጭር ጊዜ እንዲያጠናቅቅ አዟል። ሆኖም ፖሊስ የጠየቀውን የ14 ቀን ጊዜ ቀጠሮ በመፍቀድ ተጠርጣሪው እስከዚያው በእስር እንዲቆዩ አዟል።</p>

<p>ከዚህ ሌላ የቀድሞ የኢትዮጵያ መድን ድርጅት ሥራ አስኪያጅ አቶ ሀብታሙ ኃይለማሪየምና ለሌላ ስሙ ላልተጠቀሰ ግለሰብ ከደንብና ውል ውጭ 366ሺህ ብር ካሣ እንዲከፍል በማድረግ ወንጀል ተጥርጥረዋል የተባሉ ሰባትየኢትዮጵያ መድን ድርጅት ሠራተኞች ታስረዋል። ያሬድ ሞላ፣ ደበበ ታመነ፣ መንግሥቱ ወልደአብ፣ ይመር መኮንን፣ ጌትነት ቱሉ፣ ብርሃኑ ደበላ፣ እና ዮናስ ቸርነት፣ የተባሉ የመድን ድርጅት ሠራተኞች ታስረዋል። </p>

<p>ለከፍተኛው ፍ/ቤት ባቀረበው የጊዜ ቀጠሮ መጠየቂያ ማመልከቻ ላይ ያሬድ ሞላ የተባሉት ተጠርጣሪ ስሙ ላልተገለፀ አንድ ግለሰብ ከውል ውጭ የ66ሺ 180 ብር ካሣ እንዲከፈለው በማድረግ ከስልጣን ገደባቸው ውጪ ትዕዛዝ ሰጥተዋል ሲል ገልጿል። በሌሎቹ ተጠርጣሪዎች ላይ ለቀድሞው የመድን ድርጅት ሥራ አስኪያጅ የ300ሺህ ብር ካሣ ከደንብ ውጪ እንዲከፈል ፈቅደዋል ተብሏል።</p>

<p>ኮሚሽኑ የተወሰኑ የሰነድ ማሰረጃዎችና የሰው ምስክሮች ማሰባሰቡን ገለፆ ቀሪ የሰው የሰነድ ማስረጀም ማሰባሰብ የሚፈልግ በመሆኑ የ14 ቀን የምርመራ ጊዜ እንዲሰጠው ፍ/ቤቱን ጠይቋል። ጥያቄውም ተቀባይነት አግኝቷል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ጥር 23 ቀን 1995</a></p>

</body>
</html>	
