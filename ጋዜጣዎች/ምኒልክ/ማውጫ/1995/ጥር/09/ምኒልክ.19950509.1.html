<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተወካዮች ምክር ቤት የአዲስ አበባን ቻርተር ትላንት አፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተወካዮች ምክር ቤት የአዲስ አበባን ቻርተር ትላንት አፀደቀ</h2>


<p>የአዲስ አበባ ሕዝብ እንደማኛኛቸውም ክልል ሕዝብ ራሱን የማስተዳደር መብት የገፈፈው ቻርተር በተወካዮች ም/ቤት ፀደቀ ቻርተሩ 4ሚሊዮን የሚጠጋውን የአዲስ አበባ ሕዝብ የፌዴራል መንግስቱ ጥገኛ ማድረጉን በይፋ ያስቀመጠ ሰነድ ነው።</p>

<p>የምክር ቤቱ ቋሚ ኮሚቴው ለምክር ቤቱ ባቀረበው የውሳኔ ሀሳብ በቀረበለት ረቂቅ አዋጅ ላይ ማሻሻያዎች ማድረጉን ገልጿል።</p>

<p>ኮሚቴው ካቀረበው ማሻሻያ መካከል ለምክር ቤቱ የቀረበው የቻርተር ረቂቅ አዋጅ ላይ ስለ ዳኞች የወጣው አንቀፅ በህገ መንግስቱ የተቀመጠውን የዳኞች መብት ስለሚጋፋ መሻሻል አለበት ብሏል። በዚህም መሠረት "ተሹመው የ8 ዓመት የሥራ ዘመን ከማለቁ በፊት" የሚለው ሀረግ እንዲሰረዝ ሀሳብ አቅርቧል። ኮሚቴው ከረቂቁ አዋጅ አገኘኋቸው ያላቸው ጭብጦች እንደ ሚከተለው አስቀምጧቸዋል።</p>

<p>1 የአዲስ አበባ ከተማ ስልጣን ምንጭ የፌዴራል መንግስት ስልጣን መሆኑንና በፌዴራል መንግስት አካልነቱ ስልጣን ተቆርሶ የሚሰጠው በመሆኑ የህግ አውጭነትና የዳኝነት ስልጣን የሚያገኘው በውክልና መሆኑን</p>

<p>2 በነባሩ ቻርተር መንግስታዊ እና የማዘጋጃ ቤት አገልግሎት ተዋህደውና ተደበላልቀው እንዲመሩ በመደረጉ የመስተዳድሩ እንቅስቃሴ በመንግስታዊ ኃላፊነቶች ዙሪያ ብቻ ያተኮረ መሆኑና በማዘጋጃ ቤት ይሰጡ የነበሩ አገልግሎቶች በውል ተለይተውና ባለቤት ያልነበራቸው በመሆኑ ይህ ቻርተር ለማዘጋጃ ቤት አገልግሎት ዘርፍ የሚገባውን ትኩረት የሚሰጡ ህጋዊና ተቋማዊ ማዕቀቦችን በግልፅ ያስቀመጠ እንደሆነ</p>

<p>3 በቻርተሩ የተካተቱት ዓላማዎች የከተማ መስተዳድሩን ዘመናዊ ተቋም የመገንባት የተሻሻሉ ህጐችና ደንቦች የመደንገግና ዘመናዊ የከተማ አስተዳደር የሚጠይቀው ብቃት ያለው የሰው ኃይል ማዘጋጀት የሚጠይቅ በመሆኑ ይህን በተሳካ ሁኔታ ለመውጣት ጊዜያዊ የከተማ አስተዳደር ማቋቋም አስፈላጊ መሆኑን ተገንዝበናል። </p>

<p>በውይይቱ ጊዜ የኦሮሚያን የአዲስ አበባ ውስጥ ጉዳይ ብዙ አከራክሯል። ከኦሮሚያ ክልል በግል ተመርጠው ወደ የምክር ቤቱ ከገቡት ተወካዮች መካከል አቶ ደረጀ በቀለ ( ከኢሊባቡር በሰጡት አስተያየት በአዲሱ ቻርተር የአዲስ አበባ አስተዳደር ወሰን ከኦሮሚያ ላይ ይወሰዳል። በቻርተሩ መሠረት የአዲስ አበባ ወሰን በግልፅ ስላልተቀመጠ እስከ ደብረዘይትና እስከ ቡራዩ ድረስ ሊሄድ ይችላል ማለት ነው። ወሰኑ በመግልፅ ካልተቀመጠ የኦሮሚያን ክልል ሊቆርስ ይችላል በማለት ተናግረዋል። የኦሮሚያው አቶ በድሩ አደም በበኩላቸው "በአዲስ አበባ ዙሪያ ብሉይ 23 የኦሮሚያቀበሌው ውስጥ ያሉት ሁለት ትምህርት ቤቶች ብቻ ናቸው። ከዚህም በላይ ሚቴተው የአዲስ አበባን ወሰን በሚመለከት ወደቡ በግልፅ እንዲቀመጥ አላደረገም። የአዲስ አበባ ተጠሪነትን በሚመለከት ተጠሪነቷ በቀጥታ ለተወካዮች ምክር ቤት መሆን አለበት እንጂ ለአስፈፃሚው አካል መሆን የለበትም"ብለዋል።</p>

<p>እንዲሁም ሌሌች የምክር ቤቱ አባላት በቻርተሩ አንቀፅ 66 ንዑስ አንቀስ ላይ የተቀመጠው የሠራተኛው አመዳደብ ሁኔታ በመንግስት መተዳደሪያ ደንብ መሠረት ላይ ሆኖ መቅረቱ ገዢው ፓርቲ የከተማዋን ሠራተኞች በዘፈቀደና በአመቸው መልኩ የሚቀጥርበትና የሚያባርርበት ሁኔታ ተመቻችቷል የሚል ቅሬታ ቀርቧል የኢዴፓው ተወካይ አቶ ማቲያስ በበኩላቸው እንዲህ ብለዋል "ለከተማዋ ጊዜያዊ አስተዳደር ያፓርላማ ሹሞች ከክልሎች ተመልምለው ይመጣሉ ተብሏል። እነዚህ የፖለቲካ ሹሞች ከተማዋን አያውቋትም ሊያስተዳድሯት አይገባም። ገዢው ፓርቲ ሁኔታውን ለራሱ እያመቻቸ ነው። ከንቲባው። በምክር ቤት ይመረጣል የተባለው ትክክል አይደለም።የፖለቲካ ሹመኛ እንዲቀመጥ ተፈልጐ ነው ብለዋላ። ሆኖም ስብሰባውን ሲመሩ የነበሩት ዶ/ር ጵጥሮስ አላንጐ"ይህ ጉዳይ ከአጀንዳችን ውጭ ነው" በማለት ገፅፀዋቸዋል። የኦህዴድ ተወካዮች በዚህ ጉዳይ ምንም አስተያየት ለመሰጠት የተቆጠቡ ሲሆን ሁኔታው በህዝብ ዘንድ ትዝብት ላይ የሚጥላቸው መሆኑን ታዛቢዎች ይናገራሉ።</p>

<p></p>


<p class="align-center"><a href="/Gazettas/Menilik/info/Menilik.sera.html">ከምኒልክ ጥር 9 ቀን 1995</a></p>

</body>
</html>	














