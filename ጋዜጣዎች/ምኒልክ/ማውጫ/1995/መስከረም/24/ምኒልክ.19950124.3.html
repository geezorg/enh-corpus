<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጅቡቲ ወደብ ባለፈው ዓመት ብቻ "50 ሚሊዮን ዶላር አግኝተናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጅቡቲ ወደብ ባለፈው ዓመት ብቻ "50 ሚሊዮን ዶላር አግኝተናል</h2>


<p>ኢትዮጵያ በአሰብ ወደብ መጠቀም ካቆመች በኋላ ፊቷን ሙሉ በሙሉ ወደ ጅቡቲ በማዞሯ ወደቡ ከፍተኛ ገቢ እያስገኘ መሆኑ ተገለፀ። በዱባይ ኢንተርናሽናል ፓርት አስተዳዳሪነት አገልግሎት በመስጠት ላይ ያለው የጅቡቲ ወደብ ባለፈው ዓመት ብቻ የወደብ አገልግሎት በመስጠት 50 ሚሊዮን ዶላር ሊሰበሰብ መቻሉ ታውቋል።</p>

<p>ባለፈው ሳምንት በኢትዮጵያ ቆይታ ያደረጉት የጅቡቲ ወደብ ንግድ ማኔጀር ሚስተር አቡበከር ኦማር ሐዲ ለካፒታል የንግድ ጋዜጣ እንደገለፁት ኢትዮጵያ ለአገር ውስጥና ለውጭ ንግድ የጅቡቲን ወደብ መጠቀም ከጀመረችበት ጊዜ አንስቶ ወደቡ ከፍተኛ አገልግሎት እየሰጠ መሆኑን ገልፀዋል።</p>

<p>ኢትዮጵያ ከኤርትራ ጋር በተፈጠረው የድንበር ግጭት ምክንያት የወደብ አገልግሎቷን ወደ ጅቡቲ በማድረጉ ምክንያት ወደ ውጭ የሚላክና ወደ አገር ውስጥ የሚገባ ሸቀጦችን በዚህ ወደብ ትጠቀማለች። በቅርቡ በዚህ ወደብ ወደ ሀገር ውስጥ የሚገባ ሸቆጦችን በዚህ ወደብ ትጠቀማለች። በቅርቡ በዚህ ወደብ ወደ ሀገር ውስጥ የሚገባው ሸቀጥ መጠኑ ቢቀንስም የሚላከው መጨመሩ ታውቋል።</p>

<p>ወደቡ የኢትዮጵያን የሚላኩ እና የሚገቡ የሸቀጥ ዕቃዎችን በማጓጓዝ ከመርዳቱ በተጨማሪ ለተለያዩ ጐረቤት ሀገሮች ዕቃ የመጫን አገልግሎት እየሰጠ መሆኑን የሚገልፁት የጅቡቲው ወደብ ባለሥልጣን በዚህ ዓመት ብቻ ወደቡ ሰፊ አገልግሎት ሲሰጥ መቆየቱን ገልፀዋል። እንደ ባለሥልጣኑ ገለፃ የጅቡቲን ወደብ አቅምና አገልግሎት ለማሳደግ ወደቡ አዳዲስ መሣሪያዎች እና ለተገልጋዩ ደረጃውን የጠበቀ አገልግሎት የሚሰጡ ተቋማት ማቋቋማቸውን ገልፀዋል። ባለሥልጣኑ በመጨረሻ የጅቡቲ ወደብ ለደንበኞች በተለይም የወደቡ ዋነኛ ተጠቃሚ ለሆነችው ኢትዮጵያ ሁሌም የተሻለ አገልግሎት ለመስጠት እንጥራለን ብለዋል።</p>

<p>ባለፉት ወራት የኢትዮጵያ ኤሌክትሪክ ኃይል ባለሥልጣን ያስመጣው መርዘኛ ኬሚካል በመፍሰሱ ምክንያት የወደቡ ተጠቃሚና የወደቡ አገልግሎት ሰጪ ቢቃረኑም በመጨረሻ በአግባቡ ያልታሸገው ኬሚካል እንዲታሸግ ተደርጐ ወደመጣበት ኢንዲመለስ በመደረጉ ጉዳዩ እልባት አግኝቷል።</p>

<p>ከዚህም በተጨማሪ በወደብ የክፍያ ጉዳይ ላይ የጅቡቲ መንግስት ተጨማሪ ክፍያ እንዲኖር በማድረጉ ከዓመት በፊት ከኢትዮጵያ መንግስት ጋር ቅራኔ ውስጥ ገብቶ እንደነበር የሚታወስ ሲሆን በመጨረሻ ሁለቱ ወገኖች በተስማሙት መሠረት የተሻለ ግንኙነት ሊፈጠር ችሏል። በዚህ ውዝግብ ሳቢያ ኢትዮጵያ ሌሎች የወደብ አማራጮች ስትፈልግ እንደነበር ይታወሳል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 24 ቀን 1995</a></p>

</body>
</html>	














