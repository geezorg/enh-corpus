<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዬ አብርሃ ፍርድ ቤት ቀረቡ፣ አቤቱታ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስዬ አብርሃ ፍርድ ቤት ቀረቡ፣ አቤቱታ አቀረቡ</h1>



<p>መስከረም 23/1995 ዓ/ም በፀረ ሙስና ኮሚሽን ዐቃቢ ሕግ በ3 መዝገቦች የመሰረተውን ክስ ለማየት ዳኞች ተሰይመናል።</p>

<p>90/87 አቶ አሰፋ አብርሃ በማለት የመሃል ዳኛው ተከሳሾችን ስም መጥራት ጀመሩ። 3ኛዋ ተከሳሽ ወ/ሪት ትምኒት አብርሃ በሕመም ምክንያት አለመቅረባቸውን የአ/አበባ የማረሚያ ቤት ተወካይ ለችሎቱ ከመግለፁ በቀር...ሌሎቹ በተከሳሾች መቆሚያ ቦታ ላይ ቆመው የችሎቱን ኺደት መከታተላቸውን ቀጠሉ።</p>

<p>የተከሳሽ ጠበቆች በተመደበላቸው ስፍራ ሆነው ደንበኞቻቸው በዕለቱ የቀረቡበትን ጉዳይ መከታተል ጀምረዋል።</p>

<p>የመሀል ዳኛው በዛሬው ዕለት ቀጠሮ የተያዘው በ3ቱም መዝገቦች ላይ የተሻሻለውን ክስ ለመቀበል መሆኑን ካስረዱ በኋላ ለዐቃቢ ሕጉ መልስ እንዲሰጡ ጠየቁ።</p>

<p>የሥነ ምግባር ፀረ-ሙስና ኮሚሽን ዐቃቤ ሕግ አቶ አቡሀይ ችሎቱ ባዘዘው መሰረት የተሻሻለውን ክስ አቀረቡ።</p>

<p>የመሀል ዳኛው የቀረቡላቸውን የክስ መዝገቦች እያገላበጡ በጥቅሉ ማስረዳታቸውን ቀጠሉ። በዚህ መሰረት የመጀመሪያው 6 ገፅ የክስ መዝገብ ከ3 ገፅ ማስረጃ ጋር፣ 2ኛው ክስ 5 ገፅ ክስና የማስረጃ ዝርዝር 13 ገፅ፣ 3ኛ መዝገብ የፌዴራል ፍ/ቤቱ ክሱ ተሻሽሎና ተለያይቶ እንዲቀርብ ባዘዘው መሠረት የቀረበ 4 ገፅ መግለጫ መሆኑን ከገለፁ በኋላ ዓቃቤ ሕግ 4 የተለያዩ ሰነዶች አቅርቧል። እነዚህ ሰነዶች በችሎቱ ትዕዛዝ መሠረት መፈፀም አለመፈፀማቸውን ለማየት ችሎቱ አንድ ተጨማሪ ቀጠሮ ይይዛል በማለት እንደተናገሩ የተከሳሽ ጠበቆች ጥያቄ አቀረቡ።</p>

<p>ኮሚሽኑ ለፍ/ቤቱ ያቀረበው ለደንበኞቻችን አልደረሰም። ስለዚህ በቅድሚያ የደረሰን ብለው ጠየቁ። ከዚህ ቀደም ፍ/ቤቱ ሰኔ 17 ቀን 1994 በሰጠው ትዕዛዝ መግለጫና የማስረጃ ዝርዝር ይሻሻል ብሎ ትዕዛዝ አልሰጠም። አሁን በተረዳነው መሠረት ከፍ/ቤቱ ትዕዛዝ ውጭ ተሰርቶ የቀረበ ስለሆነ ፍ/ቤቱ እንዳይቀበለው ሲሉ ጠበቆች አቅርበዋል።</p>

<p>የመሀል ዳኛው ከግራና ቀን ዳኞች ጋር በለሆሳስ ተመካከሩ። ግራና ቀኞችም እንዲሁ ከግራና ቀኛቸው ጋር በተመሳሳይ ሁኔታ ተመካከሩ።</p>

<p>ጠበቆች ዐቃቤ ህጉ አሻሽዬ አቀረብኩ ያለውን የክስ ዝርዝር በንባብ እንስማው ይህ የማይፈቀድ ከሆነ የመዝገቦች ግልባጭ እንዲደርሰን እኛም ለፍ/ቤቱ እርዳታ ማድረግ ስላለብን ለትዕዛዝ ሲቀጠር እንድናየው ይፈቀድልን ሲሉ ጠየቁ።</p>

<p>ዳኞች ለጥቂት ደቂቃ ከተመካከሩ በኋላ ለዐቃቤ ህግ ዕድል ሰጡ። የፀረ ሙስና ኮሚሽን ዐቃቤ ህግ አሻሽለን ያቀረብነው ፍ/ቤቱ አይቶ ይወስንልን እንጂ አሁን ጠበቆቹ ፍ/ቤቱን እየሞገቱ ነው። አዲስ ማስረጃ ያቀረበ የለም በማለት የተከሳሽ ጠበቆች አስተያየት ተቃውመዋል።</p>

<p>የመሀል ዳኛው የዛሬው ቀጠሮ ክሱ ተሻሽሎ ይቅረብ ብሎ ችሎቱ ሰኔ 17/1994 ዓ.ም በሰጠው ትእዛዝ መሰረት ነው። ትእዛዙ ተከብሯል ወይስ አልተከበረም? የሚለውን ችሎቱ የሚያየው ጉዳይ ነው። ስለዚህ ተከሳሾቹን የሚመለከት ስለሆነ ተከሳሾቹ ኮፒው ይድረሳቸው። ለዚህ ብለን ቀጠሮ አንሰጥም ብለው ትዕዛዝ በመስጠታቸው ዐቃቤ ሕጉ ግልባጩን ለተከሳሾችና ጠበቆቻቸው ሰጡ። ለጥቂት ደቂቃዎች ተከሳሶችና ጠበቆቻቸው ዐቃቤ ህግ አሻሽዬ አቀረብኩ ያለውን የክስ መዝገብ ሲመለከቱ ቆዩ።</p>

<p>የተከሳሽ ጠበቆች ለችሎቱ አቤቱታ እንዳላቸው ባስገነዘቡት መሰረት ተፈቀደላቸው። በ2ቱ መዝገቦች ላይ ተሻሻለ የተባለውን እንዳየነው ዝርዝሩን ማቅረብ ባንችልም ፍሬ ነገሩ ይበልጥ ሰፍቶ ቀርቧል። ማስረጃዎች ይቀራሉ የሚል ስጋት አለን። ያልነው የኦዲት ሪፖርቱ እንደ ማስረጃ ሆኖ ቀርቧል። ክሱ ይሻሻል ተብሎ ሲታዘዝ በተወሰኑ የፍሬ ነገር ሃሣቦች ላይ ብቻ ነው። የማስረጃ ዝርዝር እንዲሻሻል የተሰጠ ትዕዛዝ የለም። ከዚህ ቀደም እንዲቀርብ በተደጋጋሚ ትዕዛዝ ሰጥቶ በዐቃቤ ህግ በኩል ማቅረብ ባለመቻሉ እንዳልቀረቡ ተቆጥረዋል ተብለው ብይን የተሰጠባቸው ማስረጃዎች እንደ አዲስ ተካትተው ቀርበዋል።</p>

<p>የመሀል ዳኛው ስንተኛ ክስ ላይ እንደሆነ ጠየቁ። ጠበቃው በወንጀል መዝገብ 90/87 በቀረበው ላይ የማስረጃ ዝርዝር መግለጫ ተራ ቁጥር 99፣ ይህ ማስረጃ ቀደም ብሎ የጊዜ ገደብ ተሰጥቶት ኮሚሽኑ ማቅረብ ስላልቻለ ውድቅ ተደርጐ የነበረ መሆኑን አስረዱ።</p>

<p>በፊት የነበረ ፍሬ ነገርና አሁን ተሻሻለ በተባለው ላይ የቀረበው ፍሬ ነገር በጣም የተራራቁ መሆናቸውንም አብራሩ። ስለዚህ ዝርዝሩን አይተን ሀሣባችንን ከብይን በፊት በፅሁፍ እንድናስገባ ይፈቀድልን ሲሉ ለችሎቱ አመለከቱ።</p>

<p>ከዚህ በተጨማሪ በተሻሻለው ክስ ውስጥ በርካታ መፋለስ ታይቷል ያሉት አቶ አበበ ወርቄ በተለይ በ1949 ዓ.ም የወንጀለኛ መቅጫ ህግ መሰረት ተብሎ በወንጀል ዝርዝር 90/87 2ኛ ገፅ ላይ መግቢያን አስመልክቶ በቀረበው መሰረት አንቀፅ 32/1/ሀ - ለ እና 33 -ሯ -ይላል "ሯ" ምንድነው? በማለት እንዲብራራላቸው ጠይቀዋል። ይህን የመሰለ በወንጀለኛ መቅጫ አንቀፅ አጠቃቀስ ላይ የተደረገ ግዙፍ ስህተት እርማትም ሆነ ማብራሪያ አልተሰጠውም ጉዳዩን ችሎቱ አይቶት የሚውስነው ይሆናል።</p>

<p>የመሀል ዳኛው ለዐቃቤ ሕጉ መሠረታዊ የሆኑ ጥያቄዎችን በማንሣት ምላሽ እንዲሰጡ ጠየቁ። በተለይም አዲስ ማስረጃ ቀርቧል፤ የፍሬ ነገር ልዩነትም ቀርቧል በሚለው ላይ ዐቃቢ ህጉ ሲናገሩ በሆነ ባልሆነው ውዝግብ መፍጠር ነው የተያያዘው። አሁን ያቀረብነውን እንድናቀርብ የፍ/ቤቱ ትዕዛዝ ያስችለናል። ማስረጃዎችን በተመለከተ ፍ/ቤቱ መዝገቦች እያጣቀሰ እንዳይሄድ ጊዜውን ለመቆጠብ ነው። ተጨማሪ ማስረጃ የሚመለከተው በሌላ መዝገብ የነበረው ተገልብጦ የቀረበ ነው። ሀቁ እንዳይወጣ ለማወክ ነው ብሎ ነው ዐቃቤ ህግ የሚያምነው። ነገር ግን ትንሽ ሊያወዛግብ የሚችለው የፕራይቬታይዜሽን ነው ትዕዛዙን ሊያወዛግብ የሚችለው የፕራይቬታይዜሽን ነው ትዕዛዙን ካለማጤን የተነሳ በማለት ምላሽ ሰጥተዋል።</p>

<p>የመሀል ዳኛው የግራ ቀኝ አስተያየቶችን አዳምጠው ፍሬ ነገሮቹን በመጥቀስ እጥር ምጥን ያለ ምላሽ ሲሰጡ የተሻሻለውን ክስ አስመልክቶ በርካት ጥያቄዎች መቅረባቸውን ካስረዱ በኋላ አሁን ግን ፍ/ቤቱ እንድላየውና ከክሱ ጋር ይጣጣማል ወይስ አይጣጣምም ለማለት ቀጠሮ የሚያዝ ቢሮ በኩል አስተያየት እንዲያቀርቡ ችሎቱ ፈቅዷል። በዚህ ላይ አዲስ የማስረጃ ዝርዝር ማቅረብን በተመለከተም ፍ/ቤቱ አዝዟል አላዘዘም ብይን ሲሰጥ የሚታይ መሆኑ ተገልጿል።</p>

<p>ዐቃቤ ሕጉ እንደፈቀደላቸው ጠይቀው የተሻሻለው ክስ በቃል አከራክሮናል ስለዚህ ጠበቆች በፅሁፍ አስተያየት እንዲሰጡ ፍ/ቤቱ የፈቀደላቸውን አይተን መልስ እንሰጥ ዘንድ ክቡር ፍ/ቤቱን እንለምናለን ብለው የጠየቁ ሲሆን ችሎቱ ግን አልፈቀደላቸውም።</p>

<p>ችሎቱ በመዝገቡ ላይ ሲያይ የቆየውን በመጨረሱ ጠበቆች ጥቅምት 1/1995 ድረስ በሬጅስትራር ቢሮ በኩል አስተያየታቸውን እንዲያስገቡ ትዕዛዝ በመስጠት ወደ ግል አቤቱታዎች መቀበል አምርቷል።</p>

<p>በዚህን ጊዜ አቶ ስዬ የሚከተለውን አቤቱታ አቅርበዋል፦ "አቤቱታዬ ከእስሬ ጋር በተያያዘ ፍ/ቤቱ የሰጠው ብይንና አሁን ያለውን ሁኔታ በተመለከተ ነው። ከነሀሴ ወር ጀምሮ ጋዜጣዎች እየገቡልኝ ነው። ከመስከረም 4 ቀን 1995 ዓ.ም አንስቶ ድሮ ወደነበርኩበት እስር ቤት ተዛውሬያለሁ። አሁን ብቸኛ ብሆንም መታጠቢያና መፀዳጃ ያለው በመሆኑ የጤንነት ሳንካ ተቃልሏል።</p>

<p>አሳሪዎቼ በእጄ ሰንሰለት ማስገባትና ማሰር ጀምረዋል። በፊት ምግብ ከቤተሰቦቼ በእጄ እቀበል ነበር። አሁን ምግብ እኛ ካልሆንን አትቀበልም ስላሉኝ ለደህንነቴ ስለምሰጋም እሁድ የመጣልኝን ምግብ እስከ እሁድ ድረስ እየቆጠብኩ እየሻገተና እየደረቀ ነው የምበላው። መስከረም 13 ቀን ማታ 4 ሰዓት ላይ መጥተው ቤት ከፍተው ሰንሰለት አስገብተውብኝ ሄደዋል። "ልናስርህ ነው የመጣነው" ሲሉኝ ያውም በዚህ አስቀያሚ ሁኔታ ከነቤተሰቤ ታስሬ ነው ያለሁት አልኳቸው። ጠዋት መጥተው ሲፈቱኝ ለምን? ብዬ ብጠይቅ መልስ አላገኘሁም። የፓርቲው ጉልበት በበረታ ቁጥር እኔን ማንገላታት ነው የሚቀናቸው። ህይወቴ አደጋ ላይ መሆኑን ለፍ/ቤቱ ጠቁሜያለሁ። አሁን ህይወቴ አደጋ ላይ ሊደርስ ይችላል። ፍ/ቤቱ ይከታተልልኝ።</p>

<p>ከጠበቆቼ ጋር ባለው ግንኙነት ችግር አለብኝ። ሁልጊዜ አጠገባችን ይቆማሉ። የምንነጋገረውን ቆመው ይሰማሉ። ትላንት ጠበቆቼ መጥተው ስንነጋገር እንግሊዘኛ ስላስገባን "እኔ በምሰማው ቋንቋ ካልሆነ አትናገሩም፣ አለበዚያም ትወጣላችሁ" ብለው ጠበቆቼን አስፈራሩዋቸው።</p>

<p>ይግባኝ የሌለው ፍ/ቤት አቅርበውኝ አለፍትህ 16 ወር ታስሬያለሁ። ያለጠበቃ እንድከራከር ደግሞ ሳንካ እየተፈጠረብኝ ነው" ብለዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 24 ቀን 1995</a></p>

</body>
</html>	














