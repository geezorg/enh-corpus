<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አይ.ኤም.ኤፍ፣ የዓለም ባንክና ኢትዮጵያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አይ.ኤም.ኤፍ፣ የዓለም ባንክና ኢትዮጵያ</h2>


<p>በ1997 በሆንግ ኮንግ የዓለም ባንክና የአይ.ኤም.ኤፍ የበላይ ጠባቂ ቦርድ ስብሰባ በተቀመጠበት ጊዜ የተቋማቱን ህገ ደንብ ለመለወጥ ተስማማ። በተቋማቱ ታሪክ ይህ ሲሆን ለአራተኛ ጊዜ ብቻ ነበር።</p>

<p>ለውጦቹ ያተኮሩት በሁለቱ ነጥቦች ላይ ነበር። አንደኛው ከተቋማቹ ተግባራት መካከል "የካፒታል እንቅስቃሴን ማበረታታት" ሲሆን፣ ሁለተኛው ደግሞ በየሀገሮቹ ያሉትን "የካፒታል ሂሳብ" መከታተል ተቋማቱ እንዲጀምሩ ኃላፊነት ተሰጥቷቸዋል። ሆኖም እስከዛሬ ድረስ በእነዚህ ሁለት ቁልፍ ነጥቦች ላይ ተቋማቱ ምንም ያሉት ነገር የለም።</p>

<p>እላይ በተጠቀሱት አዳዲስ አድማሶች ተቋማቱ እንዲንቀሳቀሱ ኃላፊነት የተሰጣቸው የአሜሪካና የእንግሊዝ የገንዘብ ሚኒስትሮች፣ ፋይናንስ በዓለም አቀፍ ደረጃ እንደልቡ እንዲንቀሳቀስ ለማድረግ የጀመሩት እንቅስቃሴ ለማገዝ ነበር። የአሜሪካና የእንግሊዝ ዓላማ ፋይናንስ በዓለም እንደልቡ እንዲቀሳቀስ፣ ባንኮችና ኢንሹራንስ ኩባንያዎች በሁሉም ሀገሮች እንደልባቸው እንዲንቀሳቀሱ ማድረግ ነው።</p>

<p>ይህንን እውን ለማድረግ የአሜሪካ፣ የዓለም ባንክና፣ የአይ.ኤም.ኤፍ ቁርጠኝነት ምን ያህል ነው?</p>

<p>ኢትዮጵያ እንደምሳሌ መውሰድ ይቻላል። በኢትዮጵያ የውጭ ሀገር ኢንሸስተሮች ገንዘብ ያለምንም ማዕቀብ እንዲያወጡ እንዲፈቀድ አይ.ኤም.ኤፍ በኢትዮጵያ መንግሥት ላይ ጫና አሳድሮ ነበር። በዚህ ብቻ አልበቃም። ይህ የመጀመሪያ ደረጃ እርምጃ ተደርጐ ነበር የተወሰደው። በቀጣይነት የውጭ ሀገር ባንኮችና ኢንሹራንስ ኩባንያዎች ወደኢትዮጵያ እንደልብ ገብተው እንዲሰሩ ይደረጋል ተብሎ ነበር።</p>

<p>እዚህ ላይ አንድ ቁልፍ ነጥብ አለ። ኢትዮጵያ በዓለም ላይ ካሉት ደሃ ሀገሮች መካከል በዋናነት የምትጠቀስ ናት። ስለዚህ ወደ ኢትዮጵያ መሄድ የሚፈልጉ ዓለም አቀፍ ባንኮችና ኢንሹራንስ የሉም። ይህ እንደተጠበቀ ሆኖ ነው አይ.ኤም.ኤፍ ኢትዮጵያ ፖሊስዋን እሱ በፈለገው መንገድ እንድትቀርፅ የፈለገው። ለምን?</p>

<p>በ1990ዎቹ አይ.ኤም.ኤፍ ኤክስቴንድ ስትራክችራል አጀስትመንት (Extended Structural Adjustment Program (ESAP)) የሚል ፕሮግራም አውጥቶ ነበር። የዚህ ፕሮግራም ዓላማ በዓለም ላይ እጅግ ደሃ የሚባሉት ሀገሮች ገንዘብ በቀላሉ እንዲያገኙ ሁኔታዎች የሚያመቻችላቸው ነበር። ከዓለም ባንክ፣ ከአይ.ኤም.ኤፍና ከአውሮፓ ህብረት ገንዘብ በቀላሉ ለማግኘት በዚህ ፕሮግራም ውስጥ መታቀፍ ወሳኝነት እንዲኖረው ተደርጐ የተቀየሰ ፕሮግራም ነበር። በዚህ ፕሮግራም ውስጥ ለመታቀፍ ደግሞ የተወሰኑ ቅድመ ሁኔታዎች ነበሩ። ሀገሮች በፕሮግራሙ ሊታቀፉ የሚችሉት ለሦስት ዓመታት ብቻ ነው። ከዚያ በኋላ እንደ አዲስ ማመልከት አለባቸው። በዚያን ጊዜ ደግሞ ሌሎች ቅድመ ሁኔታዎች ማሟላት ይጠበቅባቸዋል።</p>

<p>ግን ገና ከመጀመሪያው የፕሮግራሙ አካል ለመሆን ብዙ ሀገሮች ከአጠቃላይ አካል ለመሆን ብዙ ሀገሮች ከአጠቅላይ ቅድመ ሁኔታ ተጨማሪ ግዴታዎች ውስጥ ለመግባት ይገደዳሉ። አጠቃላዩ ቅድመ ሁኔታ በአንድ ጊዜ ለማሟላት ስለማይችሉ ቅድመ ሁኔታዎች በጊዜ ገደብ ለማሟላት ግዴታ ውስጥ ለመግባት ይገደዳሉ። በዚህም ሳቢያ በፕሮግራሙ ውስጥ የታቀፉ ሀገሮች በየዓመቱ በአይ.ኤም.ኤፍ ለምርመራ ይዳረጋሉ። ምርመራውን የማያልፍ ከሆነ ከፕሮግራሙ ተባረው ገንዘብ የሚያገኙበት ምንጭ ይደርቅባቸዋል። የሚያሳዝነው ለምርመራ ከሚዳረጉት ጉዳዮች መካከል አንዳንዶቹ ከመንግሥት ቁጥጥር ውጭ የሆኑና ገቢያውን ተከትለው የሚሄዱ ናቸው። ስለዚህ ምርመራውን የሚያደርጉት የአይ.ኤም.ኤፍ ባለሥልጣናት እጅ ትልቅ ሥልጣን ይቀመጣል ማለት ነው። ሲፈልጉ ጥሩ ውጤት፣ ሲፈልጉ ደግሞ መጥፎ ውጤት የሚሰጡበት ሁኔታ አለ ማለት ነው።</p>

<p>ኢትዮጵያ የዚህ ፕሮግራም አካል የሆነችው በ1996 ነበር። በ1997 የአይ.ኤም.ኤፍ ኃላፊዎች ኢትዮጵያ በፕሮግራሙ እንዳትሸፈን ወሰኑ።</p>

<p>ኢትዮጵያ ከፕሮግራሙ ውስጥ ልትባረር የተዳረገቸው የካፒታል ገቢያውን ሙሉ ለሙሉ ለመክፈት ባለመስማማቷ፣ ወለድና የውጭ ምንዛሪ በነፃው ገቢያ እንዲወሰኑ ለማድረግ ባለመስማማቷ ነበር። እንዲሁም መጀመሪያ ላይ በፕሮግራሙ ስትሸፈን የባንክና ኢንሹራንስ ዘርፍን ለነፃ ገቢያው ለመክፈት የገባቸውን ቃል ተግባራዊ ባለማድረጓ ነበር። እነዚህ ሁሉ ቅድመ ሁኔታዎች የተደራረቡባት ኢትዮጵያ "በቃኝ" አለች። ምንም እንኳን ኢትዮጵያ ገንዘብ አስፈልጓት የነበረ ቢሆንም የወለድና የውጭ ምንዛሪ ተመንን ከቁጥጥር ውጭ ከወጣ ሊደርስ የሚችለው ጥፋትን ከግምት ውስጥ በማስገባት የአይ.ኤም.ኤፍን ትዕዛዝ ለመቀበል አልፈለገችም።</p>

<p>ከአይ.ኤም.ኤፍ የሚመጣው ገንዘብ የቆመባት ኢትዮጵያ በዓለም ባንክ ውስጥ ከፍተኛ ባለሥልጣን ከሆኑት መካከል አንዱ የሆኑትን ጆሴፍ ሳትግሊትዝን ወደ አዲስ አባባ ጋበዘቻቸው። ከአይ.ኤም.ኤፍ ጋር የሚደረገውን ድርድር እንዲያግዟት ጠየቀቻቸው። በ1997 መጨረሻ ከዋሽንግተን ወደ አዲስ አበባ የበረሩት ጆሴፍ ስትግሊትዝ በአጠቃላይ በኢትዮጵያ መንግሥት በተለይ ግን በጠቅላይ ሚኒስትሩና በከፍተኛ ባለሥልጣኖቻቸው ብቃት ተደነቁ።</p>

<p>ጆሴፍ ከኢትዮጵያ ጋር ተቀምጠው አይ.ኤም.ኤፍን በሚመለከት ምን መደረግ እንዳለባት ስትራቴጂ አወጡ። አይ.ኤም.ኤፍና የአሜሪካ ገንዘብ ሚኒስቴር ጆሴፍ ስትግሊትዝ ለኢትዮጵያ መንግሥት ምክር መስጠታቸውን ሲሰማ "ክህደት ነው" ብለው ጮሁ። ጆሴፍ ስትግሊትዝ በዚህ ምክንያት በዓለም ባንክ ውስጥ የነበራቸውን ሥራ ለማጣት በቅተዋል።</p>

<p>ከዚህ በኋላ በአይ.ኤም.ኤፍ አካባቢ የኢትዮጵያ ስም ጠፋ። የአይ.ኤም.ኤፍ ያወጣቸውን አብዛኛውን ቅድመ ሁኔታዎች ኢትዮጵያ አሟልታ ነበር። ጆሴፍ ስትግሊትዝንም ያሰደነቀው ይህ ሁኔታ ነበር። ከሌሎች የአፍሪካ ሀገሮች ጋር ሲወዳደር ኢትዮጵያ አብዛኛውን ቅድመ ሁኔታዎች አሟልታ ነበር። ግን በተናጠል ከፕሮግራሙ ተገፍትራ ወጣች። የአይ.ኤም.ኤፍ ባለሥልጣናት የደሃ ሀገር ባለሥልጣናት ሲከራከሯቸው አይወዱም። ስለዚህ የኢትዮጵያ ባለሥልጣናት ይበልጥ ለመተባበር ዝግጁ እስኪሆኑና የክርክር ነጥቦችን እያነሱ መጨቃጨቃቸውን እስኪያቆሙ ድረስ "ትምህርት ለመስጠት" ኢትዮጵያን ከፕሮግራሙ አስወጧት። በተለይ የኢትዮጵያ ጠቅላይ ሚኒስቴሩ እራሳቸውን "ማርክሲስት ነኝ" እያሉ መናገራቸው የአይ.ኤም.ኤፍ ባለሥልጣናት ኢትዮጵያን "ትምህርት ለመስጠት" እንዲቆርጡ አድርጓቸዋል።</p>

<p>የጆሴፍ ስትግሊቲዝ ድካም ግን በከንቱ አልቀረም። ከአዲስ አበባ ወደ ዋሽንግተን ከተመለሱ በኋላ የዓለም ባንክ ፕሬዝዳንት ለሆኑት ጄምስ ውልፍንሰን ሪፖርት አቀረቡ። በ1998 ውልፍንሰን አፍሪካን ሲጐበኙ ኢትዮጵያ ሄደው ከጠ/ሚ/ሩ ጋር ተወያዩ። ከአይ.ኤም.ኤፍ ጋር በጉዳዩ ዙሪያ እንደሚነጋገሩ ቃል ገቡላቸው። ዋሽንግተን ከተመለሱ በኋላ አይ.ኤም.ኤፍ ዳግም ከኢትዮጵያ ጋር እንዲደራደር አሳመኑት። በዚህ ወቅት የአይ.ኤም.ኤፍን ቅድመ ሁኔታዎች አሟልተው የነበሩ የምሥራቅ አፍሪካ ሀገሮች ችግር ውስጥ ገብተው የነበረበት ጊዜ ስለነበር ኢትዮጵያን ቅድመ ሁኔታውን ሙሉ ለሙሉ ተግባራዊ ማድረግ አለበት የሚለው ግፊት ጋብ ያለበት አጋጣሚም ሆነ። ጠ/ሚ/ር መለስ ዜናዊ ከአይ.ኤም.ኤፍ ጋር የሚደረገውን ድርድር ራሳቸው በመምራት አዲስ ስምምነት ላይ ደረሱ። በ1998 ኢትዮጵያ ዳግም በፕሮግራሙ ለአንድ ዓመት ታቀፈች። በ1999 ግን ዳግሞ ተቋረጠ። የዓለም ባንክ ባለሥልጣናት የሰጡት ምክንያት የኢትዮ-ኤርትራ ጦርነት ነበር። ግን እውነተኛው ምክንያት እሱ አልነበረም። ብቀላ መሆኑ ነበር። ኢትዮጵያ በፕሮግራሙ ዳግም ለመታቀፍ የበቃችው በዓለም ባንክ አግባብ ያልሆነ ጣልቃ ገብነት ነው የሚል ስሜት ነበራቸው። ከሁሉም በላይ ግን በማርክሲስቶች የቆመው መንግሥት ላይ ጥላቻ አላቸው። ነጥቡም እዚህ ላይ ነው። ከአይ.ኤም.ኤፍ ጋር ጥሩ ግንኙነት የሚፈልግ የደሃ ሃገር መንግሥት ታዛዥ መሆን አለበት። ተከራካሪ መሆን የለበትም። ከሁሉም በላይ ግን ራሱን ማርክሲስት ነኝ በሚል መሪ መመራት የለበትም።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 4 ቀን 1995</a></p>

</body>
</html>	














