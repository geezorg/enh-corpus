<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ/ር መለስ ዜናዊ ከወይን መፅሄት ጋር ያደረጉት ቃለ ምልልስ በከፊል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚ/ር መለስ ዜናዊ ከወይን መፅሄት ጋር ያደረጉት ቃለ ምልልስ በከፊል</h2>


<p>"ወይን" የተባለው የሕወሓት ልሳን መፅሄት በመስከረም ወር ዕትሙ ከጠ/ሚ/ር መለስ ዜናዊ ጋር ቃለ ምልልስ አድርጓል። ለመለስ ካቀረበላቸው ጥያቄ መካከል እንዲህ የሚለው ይገኝበታል "የተወገደው የሕወሓት ቡድን አባላት ፋሺዝም በኢትዮጵያ እየተጠናከረ ነው ይላሉ፤ በተለይ በኤርትራ የራስን ዕድል በራስ የመወሰን ጉዳይ ላይ ተሳስተናል፣ አሰብንም ያለመያዛችን የሚያስቆጭ ነው ይላሉ። በሌላ በኩል ደግሞ ሕወሓት ለዓለም ባንክና አይ.ኤም.ኤፍ አላማ ተገዢ ሆኗል እያሉ ይገኛሉ። በሕወሓት ውስጥ ያውም በአመራር ደረጃ ከነበሩ ሰዎች እንዲህ አይነት ተቃውሞ ሊንፀባረቅ ይችላል ብለው አስበው ያውቃሉ?" ተብለው ለተጠየቁት ጠ/ሚ/ር መለስ ሲመልሱ "በተለይ ሰዎቹ በድርጅቱ ውስጥ ከነበራቸው ኃላፊነት አንፃር ስንመለከተው ቀደም ብሎ አስቤው ነበር ለማለት አልችልም። ነገር ግን ስህተት የሚመስለኝ እንደ እሱ ያለማሰብ ነው እንጂ ከወጡ በኋላ እያሉት ያለውን ነገር በመናገራቸው አይገርመኝም። ምክንያቱም በጉባኤያችን ላይ ያስቀመጥነው ድምዳሜ አለ። ይሄ ኃይል (ቡድን) የመሰብሰብ፣ የጥገኛ አመለካከት ኃይል ነው የሚል አስቀምጠን ነበር። ስለዚህ የጥገኛ አመለካከት ካላቸው ኃይሎች የተለየ ሊኖረው አይችልም። ስለኤርትራ ሕዝበ ውሳኔ፣ ስለ አሰብና ስለ ሌሎችም ጉዳዮች በተመለከተ የሚናገሩትን በሙሉ ይዘው ለመሰለፋቸውና ጥገኞች ለመሆናቸው የሚያረጋግጥልን የጉባኤያችን መደምደሚያ ትክክለኛ እንደነበር ነው። ጥገኛ ኃይሎች የሚሉት እነሱም ያንኑ እየደገሙ ነው። ...ፖለቲካዊ አመለካከት ርስት አይደለም። የፖለቲካ አመለካከት አንድ ጊዜ እንደያዝከው ዘላለም ከአንተ ጋር የሚኖር አይደለም። እንደ አሰላለፍህ ነው" ብለዋል።</p>

<p>በሌላም በኩል ሕወሓት አለች ወይ? የሚል ጥያቄ ቀርቦላቸው ሲመልሱ "... ሕወሓት አሁን ቦታዋ (ድርሻዋ) ምንድነው ብለን ካልን መንግስትን መምራት ነው። ስለዚህ ሕወሓት የት አለች ለሚለው ጥያቄ መልሱ ቀላል ነው የሚመስለኝ። መንግስትን እየመራች ነው። ከጣቢያ ጀምሮ እስከ ክልል ድረስ ያለውን የመንግስት ስራ እየመራች ትገኛለች። የድርጅቱ ዋነኛ ተግባር ለመንግስት ፓለቲካ አመራር መስጠት ነው። 17 አመት የታገልነው ፖለቲካዊ ስልጣን ለመያዝ ነው።</p>

<p>ፖለቲካዊ ስልጣን ይዘን አላማችንን ለማስፈፀም ነው። ፖለቲካዊ ስልጣን ከያዝን በኋላ ፖለቲካዊ ስልጣን አካፍለን (ለሌሎቹ ሰጥተን) እኛ በሌላ ስራ ላይ ልንውል አንችልም። የፖለቲካ ስልጣኑን የያዝነው ልንመራው ነው። የአላማችን ማስፈፀሚያ ልናደርገው ነው።</p>

<p>በሌላም በኩል የህዝቡ ዋንኛ አጀንዳ የሆነውን የኢትዮ ኤርትራ የድንበር ማካለል በተመለከተ የተሰጠው ውሳኔ ስለ እውነት ፍትሃዊና የኢትዮጵያን ሕዝብ ጥያቄ የመለሰ ነው? በሚል ለቀረበላቸው ጥያቄ ጠ/ሚ/ር መለስ እንዲህ ሲሉ ምላሽ ሰጥተዋል ".... የድንበር ማካለሉ ጉዳይ ተግባራዊ ሲሆን በመሠረቱ እኛ ስንከራከርበት የነበረውና ከወረራው በፊት እንደነበረው አይነት አቀማመጥ እንዲሆን እኛ ያቀረብነው ሀሳብ ነው ተቀባይነት ያገኘው። በአንድ ቦታ ላይ ሁሉም ሕዝብ የሚያውቀውና አለፍ ብለን መሬት ያገኘንበት ሊኖር ይችላል፣ በሌላኛው በኩል ተሸርፎ የተወሰደብን መሬት ሊኖር ይችላል፤ በመሠረቱ ግን ከጦርነቱ በፊት የነበረውን ብጥብጥ ነው ፍርድ ቤቱ የዳኘው። ስለዚህ እላፊ መሬት አግኝተናል ብለን ከበሮ የምንደልቅበት ምክንያት አይኖርም። መሬት ተሸርፎ ተወስዶብናል ብለንም የምናዝንበት ምክንያት አይኖርም።" ያሉት መለስ አያይዘውም " በምናስተዳድረው ግዛታችን ውስጥ የነበረና ተሸርፋ የሄደች መሬት ልትኖር ትችላለች ይሄ ደግሞ ድንበሩ ሲካለል ነው የመጨረሻው የሚታወቀው። ስለዚህ ብዙ ትርጉም አይኖረውም ለእኛ" ብለዋል።</p>

<p>ሌላው የቀረበላቸው ጥያቄ የኢትዮጵያ መንግስት አሁን በስልጣን ላይ ያለው የኤርትራ መንግስት ባህራያቱን እስካልቀየረ ድረስ የሁለቱ ሀገራት ግንኙነት ወደ ቀድሞው ሁኔታ (ኖርማላይዜሽን) ሊመለስ እንደማይችል አስታውቆ ነበር።</p>

<p>በኢትዮ-ኤርትራ ድንበር አካባቢ ስለተጀመሩ ሕገ-ወጥ የንግድ ግንኙነቶች በተመለከተ ጠ/ሚ/ር መለስ ለቀረበላቸው ጥያቄ ሲመልሱ "በድንበር አካባቢዎች ላይ ብቻ ሳይሆን ሁለቱ ሕዝቦች ወዳጅነታቸውን፣ መቀራረባቸውን፣ መረዳዳታቸውን በማሳየት በኩል መቶ በመቶ የምንደግፈው ነገር ነው። ከጦርነቱ ወቅት ጀምሮ ተፈጥሮ የነበረው ስሜት ተረጋግቶ የኤርትራ ሕዝብ መንፈስም እየተለወጠ መጥቷል። ...ሕዝቡ ይሄንን መረዳት መቻልና ማክበር አለበት። ከኤርትራ ሕዝብ ጋር ተጣላ፣ ቂም ያዝ የምለው ነገር አይኖርም በግሌ። ሕዝቡ ወንድማችን ነው። ጐረቤታችንና ወዳጅን ነው ሕዝቡ። ከሕዝቡ ጋር ጥሩ ዝምድና አይኑርህ ብለን አንቃወምም። እንዳውም እናበረታታዋለን።" በማለት መለስ ምላሽ ሰጥተዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 10 ቀን 1995</a></p>

</body>
</html>	














