<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በተበጣጠሰ መሬት ላይ እያመረትን ግብርናው ኢንዱስትሪውን ሊመራ ይችላል ብሎ ማሰብ ትክክለኛ አይደለም" አቶ ብርሃነ መዋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በተበጣጠሰ መሬት ላይ እያመረትን ግብርናው ኢንዱስትሪውን ሊመራ ይችላል ብሎ ማሰብ ትክክለኛ አይደለም" አቶ ብርሃነ መዋ</h2>


<p>የኢትዮጵያ ፌዴራላዊ ሪፖብሊክ መንግስት ያወጣው አዲሱ የኢንዱስትሪ ልማት ስትራቴጂ በግብርና መር የኢንዱስትሪ ልማት አቅጣጫ ላይ ማተኮሩ አለማችን አሁን እየተከተለች ካለችው የግሎባላይዜሽን አካሄድ ጋር ተጣጥሞ ሊሄድ እንደማይችል አቶ ብርሀነ መዋ የኢትዮጵያና የአዲስ አበባ ንግድ ምክር ቤቶች ፕሬዚዳንት ለጠቅላይ ሚኒስትር መለስ ዜናዊ ገለፁ።</p>

<p>አቶ ብርሀነ በጠቅላይ ሚኒስትር ጽ/ቤት በመካሄድ ላይ ባለው የመንግስት ባለሥልጣናትና የባለሃብቶች ውይይት ላይ እንደተናገሩት በድንበር የለሹ የኢኮኖሚ ስርአት ግሎባላይዜሽን የሚመረተውን ምርት የሚወስነው በገበያ በመሆኑ ግብርናው መምራት ያለበት የኢንዱስትሪው ክፍለ ኢኮኖሚ በሚፈጥርለት ገበያ ነው።</p>

<p>አቶ ብርሃነ በገበያ የሚመራ የግብርና ስርአትን ለመዘርጋት አርሶ አደሩን በተበጣጠሰ መሬት ላይ ከሚገኝ ከእጅ ወደ አፍ ከሆነ የአመራረት ዘዴ ማላቀቅ ያስፈልጋል ሲሉ ተናግረዋል።</p>

<p>ጠቅላይ ሚኒስትሩ መለስ ዜናዊ ደግሞ የግብርናው ክፍለ ኢኮኖሚ ጥሬ ዕቃና ሰፊ ገበያ በማቅረብ የኢንዱስትሪውን ክፍለ ኢኮኖሚ እንደሚመራ ተናግረው የኢንዱስትሪው ክፍለ ኢኮኖሚ እያደገ በሚሄድበት ጊዜ ሌሎች ክፍላተ ኢኮኖሚዎችን ሊመራ እንደሚችል በስትራቴጂው ላይ መስፈሩን አስረድተዋል።</p>

<p>አቶ መለስ የተበጣጠሰ የመሬት ይዞታ ያለው አርሶ አደር ይዘን የኢንዱስትሪ ልማት አናመጣም የሚለውን ሀሳብ እንደማይቀበሉት ተናግረው ፈጣን የኢኮኖሚ ዕድገት ያስመዘገቡ የደቡብ ምስራቅ እስያ ሀገራት ከኛ የባሠ የተበጣጠሰ መሬት ይዘው ግብርናቸው ለኢንዱስትሪው መሠረት መጣሉን ተናግረዋል። የቻይና የታይዋንና የደቡብ ኮርያ ተሞክሮም ይሄንኑ እንደሚያረጋግጥ ነው ብለዋል ጠቅላይ ሚኒስትሩ።</p>

<p>በውይይቱ ላይ የንግድና ኢንዱስትሪ ሚኒስትሩ አቶ ግርማ ብሩ የኢንዱስትሪ ልማት ስትራቴጂው የልማት ሞተር የግል ባለሀብት መሆኑን ገልፀው የገበያ ክፍተትን በመጠቀም፣ የመንግስት ባለሥልጣናትን በሙስና በማባበልና የታክስ ከለላ እንዲሁም የታሪፍ እፎይታ በመጠየቅ በድህነት ውስጥ መበልፀግ የሚፈልጉ ጥገኛ ባለሀብቶች በስትራቴጂው ቦታ እንደሌላቸው ገልፀዋል።</p>

<p>የኢትዮጵያና የአዲስ አበባ ንግድ ምክር ቤቶች ፕሬዚዳንት አቶ ብርሀነ መዋ በበኩላቸው የየትኛው ሀገር የኢንዱስትሪ ዘርፍ ያለከለላና ያለእፎይታ እንዳላደገ በመጠቆም ኢህአዴግ ያቋቋማቸው የንግድ ድርጅቶች ከመንግሥት መስሪያ ቤቶችና ከሌሎች ተቋማት ልዩ ትኩረት በማግኘት በህጋዊ ነጋዴው ላይ ጫና እያሳደሩና ገበያውንም እያዛቡ እንደሆነ አስረድተዋል።</p>

<p>በአዲሱ የኢንዱስትሪ ልማት ስትራቴጂ ላይ የመንግስት ባለሥልጣናትና ባለሀብቶች እያደረጉ ያለው ውይይት ዛሬ ይጠናቀቃል ተብሎ ይጠበቃል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ነሐሴ 23 ቀን 1995</a></p>

</body>
</html>	














