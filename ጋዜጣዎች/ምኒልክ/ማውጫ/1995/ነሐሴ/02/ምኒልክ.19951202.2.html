<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼህ አል-አሙዲን ከአዲስ አበባ ዩኒቨርስቲ የክብር ዶክትሬት ሲቀበሉ ያሰሙት ንግግር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሼህ አል-አሙዲን ከአዲስ አበባ ዩኒቨርስቲ የክብር ዶክትሬት ሲቀበሉ ያሰሙት ንግግር</h2>


<p>"ክብራንና ክቡራት፤<br/>
የተከበራችህ እንግዶች፤<br/>
ተመራቂዎች፤<br/>
ይህ ታላቅ ዩኒቨርስቲ በዛሬው ዕለት ይህን ክብር ስለሰጠኝ ጥልቅ የደስታ ስሜትና ክብር ተሰምቶኛል።</p>

<p>በህይወት ዘመኔ ሁሉ ሳከበራቸውን ሳደንቃቸው ከኖርኳቸው ታላላቅ ዕጩዎች ጋር ስሜ እንዲደመር ሃሳብ ያቀረቡ ሰዎችን ላመሰግናቸው እወዳለሁ። ይህንን የክብር ዲግሪ(ሽልማት) እንድቀበል ድምፅ ለሰጡና ሽልማቱን ላፀደቁልኝም በተጨማሪ ላመሰግን እወዳለሁ።</p>

<p>በተለምዶ ከህዝባዊ መድረኮችና ብዙኃን መገናኛዎች የራኩ ነኝ።ብዙዎን ጊዜ መድረኩን የምተወው በተሻለ ያንን ለማድረግ ለሰለጠኑት ነው። ይሁንና ዛሬ ለእኔ ልዩ ቀን ናት። ስለዚህ የተለየ ነገር ማድረግ ያስፈልጋል። ከልብ የመነጨ ስሜት እየተናነቀኝ በመሆኑ ጥቂት ቃላትን ለመወርወር ወስኛለሁ።</p>

<p>የክብር ሽልማቶችን ማግኘት ለኔ አዲስ ነገር አይደለም። በእርግጥ ከጥቂት ዓመታት በፊት በአውሮፓ ላበረከትኩት ኢንቨስትመንት እንቅስቃሴ ሽልማት አግኝቼ ነበር። በሽልማቱ ተደስቼያለሁ።</p>

<p>ሆኖም ግን የዛሬው ሽልማትና ክብር ለእኔ ልዩ ነው። ይህንንም የምልበት ምክንያት ሽልማቱ የተሰጠኝ በህይወት ዘመኔ ሳደንቀው ከኖርኩት ተቋምና ከማክበራቸውን ከምወዳቸው ሰዎች እንዲሁም እናት ሀገሬ ብዬ ከምጠራት ሀገር በመሆኑ ነው። ይህ ሽልማቱን ለኔ ልዩ ያደርገዋል። ዩኒቨርሺቲው እንዲህ እንዲሰማኝ በማድረጉ አመሰግናለሁ።</p>

<p>እንደምታውቁት በሙያዬ ኢንቨስተርና ነጋዴ ነኝ። የምንቀሳቀሰውም ተቀዳሚ ዓላማዬ ገንዘብ ማትረፍ አድርጌ ነው። አዎ ገንዘብ፣ ገንዘብ ጥሩ ነው። ለልብና ለአዕምሮ ርካታን ካልለገሰ በቂ ነው ሊባል ግን አይችልም።</p>

<p>እኔ ታላቅ እርካታ የማገኘው የተቀረው የሰው ዘር ሲደሰት ስመለከት ነው። በተለይ በኢትዮጵያና አፍሪካ ያሉ ሠራተኞቼና ቤተሰቦቻቸው የመሥራት ዕድል አግኝተው የተሻለ ህይወት ሲመሩ ስመለከት እደሰታለሁ፣ እርካታም ይሰማኛል። ኢትዮጵያውያን በተመለከተ ቅድሚያ የምሰጠው ከትርፍ ይቅል ርካታን ነው። ለዚህም ይመስለኛል በርካታ አማካሪዎቼና የቢዝነስ አጋሮቼ በኢትዮጵያ ኢንቨስት የምታደርገው በአዕምሮ ወይም በጭንቅላትህ ሳይሆን በልብህ ነው የሚሉኝ። ይህ አባባላቸው ትክክል መሆኑን እቀበለዋለሁ። ይህን የማደርገው ኢትዮጵያ ለኔ ልዩ ስለሆነች ነው።</p>

<p>ኢትዮጵያ የትውልድ ሀገሬ ናት። እቺን ሀገር ከልብ እወዳታለሁ። ስለዚህም ልቤ አእምሮዬ መምራቱ የግድ ነው። የምትወደድና የምትፈቀር እናት ልዩ እንክብካቤና ጥበቃ ያስፈልጋታል። እግዚአብሔር በመፍቀዱም ኢትዮጵያን በማልማት በኢትዮጵያዊያን ህይወት ላይ ጉልህ ለውጥ ማምጣትን ግቤ አድርጌ የማደርገውን እያደረኩ እገኛለሁ። ይህን ትልም ከግብ ለማድረስ ኩባንያዎቼ የኢትዮጵያ ፌዴራላዊ ዴሞክራሲያዊ መንግሥትን ኢኮኖሚያዊና ፖለቲካዊ ፖሊሲዎች ተግባራዊነት በማገዝ በልማት ጐዳና ተሰማርተዋል። </p>

<p>በንግዱ ዓለም ስኬታማ እንዲሆን ያበቃችኝን ሳውዲ ዓረቢያንም እወዳታለሁ፤ እኮራባታለሁ። ሀገሪቷ ጥረቴ ዳር እንዲደርስ እድል ሰጥታኛለች። ንግዴን እንዳንቀሳቅስ የሚያስፈልጉኝን መሠረት፣ ክህሎትና ሥነ ሥርዓት ለግሳኛለች።</p>

<p>የዓረብና ኢትዮጵያውያን ባህል የጋራ ልጅ በመሆኔም ህይወትን በተለያየ አቅጣጫዎች ማየት እንድችል ያደረገኝ ሲሆን፣ በዓረብ ፔኒሱላና በምስራቅ አፍሪካ መካከል ድልድይ ሆኖልኛል። በዓረብና በኢትዮጵያውያን ማህበረሰቦች መካከል ያለውን የባህል፣ የማህበራዊ፣ የኢኮኖሚና የንግድ ግንኙነት መዳበር የሚፈጥረው እድል ለመጠቀም ሁሌ እሞክራልሁ። በሁለቱ ባህሎች መካከል ያለውን ድልድይ ለማጥበብ በሚደረገው ጥረት ሁሉ ለወደፊትም መሳተፌን እቀጥላለሁ። የሁለቱ ማህበረሰቦች ግንኙነት ለሚሊኒየም የቆየ ነው። ቀርፀው ላወጡኝ ሁለቱ ባህሎች ክብር ለመግለፅ ማድረግ ያለብኝ ጉዳይ ነው የሚል እምነት አለኝ።</p>

<p>አንድ ኢንቨስተር ለሚሰራው ሥራ ከሚያስፈልጉት ግብአት መካከል ካፒታልና የሰው ኃይል ዋነኞቹ ናቸው። ኮምፒውተር ያለ ሶፍት ዌር እንደማይሰራ ሁሉ አንድ ኩባንያውም ያለ ሰው ኃይል ሊንቀሳቀስ አይችልም። ኢንቨስተሮች ምን አይነት ሰዎች ነው የሚፈልጉት? ኢንቨስተሮች የሚፈልጉት ይህ ዩኒቨርስቲ እንደሚያፈራቸው አይነት የተማሩ፣ ክህሎትና ልምድ ያካበቱ ሰዎችን ነው። ይህ ዩኒቨርስቲ የኩባንያችን ግንባር ቀደም እሴት የሆኑት ሠራተኞችንን በማቅረብ ትልቅ ሚና እየተጫወተ ይገኛል።</p>

<p>የዛሬ ተመራቂዎች በግልም ሆነ በሕዝባዊ ዘርፎች ተፈላጊዎች መሆናቸውን ልታውቁት ይገባል። ምናልባት የምትፈልጉትን ሥራ ለማግኘት ችግር ሊገጥማችሁ ይችላል። ይህ ተስፋ አያስቆርጣችሁ። ህይወት ትግል ናት። ሙከራችሁን ቀጥሉ። መማራችሁን ቀጥሉ፣ በተግባር የተደገፈ ዕውቀት አክሉበት። እናቴ ትምህርት ዕድሜ አይወስነውም ትለኝ ነበር። ሙያችሁን፣ ወንድሞቻችሁንና እህቶቻችሁን ውደዱ። ከሁሉም በላይ ደግሞ ሀገራችሁን ውደዱ እላችዋለሁ። ከትምህርት ቤት ውጭ ያለው ህይወት እውነተኛና የተለየ ነው። ትዕግስትና ጥንቃቄን ይጠይቃል።</p>

<p>ተፈጥሮዬ ሆኖ ትዕግሥተኛና ተስፈኛ ነኝ። በዚህች ሀገራችን ነገሮች እየተሻሻሉ፣ እየተሻሻሉ ይመጣሉ የሚል እምነት አለኝ። ታላቅ የኢኮኖሚ ልማትና ዕድገት እንድናስመዘግብ በአካዳሚክ ማህበረሰቡ፣ በግሉ ሴክተር፣ በመንግሥትና በዓለም አቀፍ ማህበረሰብ መካከል የሚፈጠረው ቀና ግንኙነት (ቅንጅት) ትልቅ ጠቀሜታ አለው።</p>

<p>የግሉ ሴክተር በልማትና ዕድገት ኢንጂን ላይ ነዳጅ የሚጨምር ሲሆን፣ መንግሥት ለኢንቨስተሩ ጥሩ የሥራ መድረክ እንዲፈጠር ድጋፍና ማበረታቻ ይሰጣል፣ የትምህርት ተቋማት የወደፊት የድርጅቶቻችን መሪዎችን ያመርታሉ። ይህ ከሆነ ሀገራችን የማታድግበትና የማትበለፅግበት ምክንያት የለም።</p>

<p>በመጪዎቹ ዓመታት ኢትዮጵያ በአፍሪካ ውስጥ የምትጫወተው የአመራር ሚና ይጨምራል የሚል እምነት አለኝ። አዲስ አበባ የአፍሪካ ኒውዮርክ የምትሆንበት ዕድል ይታየኛል። ቱሪስቶች፣ ዲፕሎማቶችና ሌሎችም በኢትዮጵያውያን እንግዳ ተቀባይነት ሲረኩ የምናይበት ጊዜ ሩቅ አይሆንም። ይህ ነገር እውን እንዲሆን የተቻለኝን ሁሉ አደርጋለሁ። ምክንያቱም ኢትዮጵያና ታላቁ ህዝቧ፤ ከዚህ በላይ ይገባቸዋል።</p>

<p>በመጨረሻም ይህ ሽልማት ለእኔ ታላቅ ትርጉም ያለውና ልዩ መሆኑን በድጋሚ ለመግለፅ እፈልጋለሁ። ሁላችሁንም አመሰግናለሁ።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ነሐሴ 2 ቀን 1995</a></p>

</body>
</html>	














