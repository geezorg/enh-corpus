<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ መግለጫ አወጣ «በኬንያ ላይ ምንም ዓይነት የግዛት ጥያቄ የለንም» አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኦነግ መግለጫ አወጣ «በኬንያ ላይ ምንም ዓይነት የግዛት ጥያቄ የለንም» አለ</h2>


<p>የኦሮሞ ነፃነት ግንባር በኬንያ ላይ የግዛት ጥያቄ የለኝም ሲል ባሳለፍነው ሳምንት ውስጥ መግለጫ አውጥቶ በትኗል። ኦነግ ለመግለጫው መንስዔ ነው ያለው በኬንያ ዋና ከተማ ውስጥ በሚታተመው ሰንዴይ ኔሽን ላይ የኢትዮጵያ ባለስልጣን በኢትዮ-ኤርትራ ድንበር አካባቢ ከሚንቀሳቀሱ የኦነግ ተዋጊዎች ላይ የተገኘ የኦሮሚያ ካርታ የኬንያን ግዛት በግልፅ ይሸፍናል የሚል ውንጀላ በመሰንዘራቸው ነው ብሏል። እንደመግለጫው ከሆነ ኢሪዴንቲዝንም አጥብቆ የሚቃወም ከመሆኑም በላይ ተገኘ የተባለው ካርታ የአካዳሚ ጥናት ውጤት የሆነና በሰሜን ኬንያ የብሔሮችን አሰፋፈር የሚያሳይ ነው። ኦሮምያ በኢትዮጵያ ውስጥ ካሉት 9 ክልሎች መካከል አንዷ እንደሆነችና ይህም በሕወሓት በሚመራው መንግስት እውቅና የተሰጠው ነው ሲል መግለጫው አትቷል።</p>

<p>ኦሮሚያ ማለትም ይህ በኢትዮጵያ ውስጥ ያሉ ኦሮሞዎች የሰፈሩበት መሬት ነው ብሏል። የኦሮሚያ ካርታ በኦነግ ተሳትፎ የረቀቀ መሆኑንም አትቷል። የኢትዮጵያ መንግሥት ባለስልጣን ውንጀላ ለኦነግና ለኦሮሞ ነፃነት ታጋዮች አዲስ ነገር አይደለም በማለት የነፃነት ትግሉ በጐረቤት አገሮች እንዳይደገፍ ያለፉት መንግስታት የተጠቀሙበት ስልት ነው ሲል አትቷል። በማጠቃለልም ኦነግ በኢትዮጵያ ውስጥ የሚኖሩ 30 ሚሊዮን ኦሮሞዎች እውነተኛ ድምፅ ከመሆኑም ባሻገር በአ.አ.ድና በተመድ ቻርተሮች ውስጥ የተደነገጉትን ፍሬ ሃሳቦች በሙሉ የተቀበለ መሆኑን አስታውቋል። የአገሮችን ሉዓላዊነትና አንድነት እንደሚቀበልም ገልጿል።</p>

<p>ይህ በእንዲህ እንዳለ የኦነግን እንቅስቃሴ የተከታተሉት ታዛቢዎች እንደሚሉት ከሆነ በኦነጉ መሪ ገልሳ ዲልቦና በሁሴን አይዲድ መካከል ያለው ቅርበት ከመቼውም ጊዜ በላይ እየተቀራረበ ይገኛል። በዚህም መሰረት አቶ ገላሳ በሞቃዲሾ አካባቢ የተመደቡላቸው ከራሳቸው አይዲድ ምርጥ ተዋጊዎች መካከል የተወጣጡ እንደሚገኙበት ለማወቅ ችለናል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መጋቢት 3 ቀን 1991</a></p>

</body>
</html>	
