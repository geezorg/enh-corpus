<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታው ምክር ቤት ኢትዮጵያንና ኤርትራን አነጋገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፀጥታው ምክር ቤት ኢትዮጵያንና ኤርትራን አነጋገረ</h1>


<p>የተመድ ፀጥታ ም/ቤት በሰጣቸው ኃላፊነት መሰረት የቻይና አምባሳደር ኪዊን ሁሰን ከኢትዮጵያና ከኤርትራ የውጭ ጉዳይ ሚኒስቴር ባለስልጣኖች ጋር ተገናኝተው ቢነጋገሩም ሊስማሙ አለመቻላቸውን የአሜሪካ ድምፅ የእንግሊዘኛው ዜና አገልግሎት ገልጿል።</p>

<p>የፀጥታው ም/ቤት ከሁለቱ አገሮች ባለስልጣናት ጋር በቀጥታ ሲገናኝ ይህ የመጀመሪያው ጊዜ ሲሆን ሁለቱ ወገኖች የተኩስ ማቆም ስምምነት ላይ «አሁኑኑ» እንዲደርሱ ጥሪ አስተላልፏል። የሁለቱ አገሮች ባለስልጣናትና የፀጥታ ም/ቤትን ያገናኙት በተመድ የናምቢያ አምባሳደር ሲሆኑ ኢትዮጵያ በውጭ ጉዳይ ምክትል ሚኒስትር በሆኑት ተቀዳ ዓለሙ ኤርትራ ደግሞ በውጭ ጉዳይ ሚኒስትር በሆኑት ኃይሌ ወ/ተንሳይ መወከላቸውን ቪኦኤ ዘግቧል።</p>

<p>ኤ.ኤፍ.ፒ ደግሞ ባስተላለፈው ዘገባ ኤርትራ «አሁኑኑ» የተኩስ ማቆም ስምምነት እንዲደረግ የተስማማች ሲሆን ኢትዮጵያ ግን የተወረሩት መሬቶቿ በሻዕቢያ ጦር ስር እያሉ ለምንም ዓይነት ድርድር ዝግጁ እንዳልሆነች እየገለፀች ነው።</p>

<p>የኢትዮጵያው ተቀዳ ዓለሙ ለፀጥታው ም/ቤት ባደረጉት ገለፃ የአፍሪካ አንድነት ድርጅትን የመፍትሔ ሃሳብ ለመለወጥ መሞከር ታላቅ ኪሳራ ሊያስከትል ይችላል ሲሉ ማስጠንቀቂያ ሰጥተዋል። እንዲሁም ኤርትራ የመፍትሔ ሀሳቡን ተቀብያለሁ የምትለው ጊዜ ለመግዛት እንደሆነ ተናግረዋል። ኢትዮጵያ የመፍትሔ ሃሳቡን ልክ እንደቀረበ የተቀበለችው መሆኑ የሚታወስ ሲሆን በአንፃሩ ሻዕቢያ ብዙ ተለምኖ ለመቀበል ፍቃደኛ ሳይሆን መቅረቱ ይታወሳል።</p>

<p>በተያያዘ ዜና በኢትዮጵያ ጉብኝት በማድረግ ላይ የሚገኙት ፖል ሄንዝ በያዝነው ሳምትን ውስጥ በመቀሌ፣ አክሱም ሆቴል የመሰብሰቢያ አዳራሽ በተካሄደው ውይይት ላይ «ኢሳያስ ሰዎችን ለማታለል የሚፍጨረጨሩ አደገና ሰው ናቸው» ብለዋል። በተጨማሪም «የኤርትራው መሪ እውነትን ለመደበቅ ይጥራሉ» ብለዋል። ፖል ሄንዝ ኢሳያስን በግል የሚያውቋቸው ሲሆን ኢትዮጵያ እስካሁን ድረስ በኃይል የተያዘባትን መሬት በኃይል ማስለቀቅ ይበጃታል የሚል አቋም የያዙ ናቸው።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መጋቢት 17 ቀን 1991</a></p>

</body>
</html>	
