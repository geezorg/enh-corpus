<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዘመን መለወጫ ምሽት በሸራተን አዲስ ታይቶ በማይታወቅ ሁኔታ ይከበራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዘመን መለወጫ ምሽት በሸራተን አዲስ ታይቶ በማይታወቅ ሁኔታ ይከበራል</h2>


<p>የ1992 የዘመን መለወጫ በዓልን ምክንያት በማድረግ በሸራተን ሆቴል በዋዜማው ታላቅ ምሽት በተለየ ሁኔታ ለማድረግ በከፍተኛ ወጪ ዝግጅት እየተደረገ ነው።</p>

<p>በኢትዮጵያ አዲስ ዓመት መግቢያ ላይ በሸራተን ሆቴል ከፍተኛ ዝግጅቶች ተደርገዋል። ከዝግጅቱ ውስጥ ከቤት ውጪ የሚቀርብ ኮንሰርት፣ ልዩ የሆነ የምሽት ትርዒት፣ ሻምፓኝ፣ በእኩለ ሌሊት የርችት ተኩስ የመሳሰሉት ይገኛሉ።</p>

<p>ለዚሁ ዝግጅት ከውሃ ምንጭ ጀርባ አራት ሜትር ከፍታ ያለው መድረክ እየተሰራ ይገኛል። ይህ መድረክ የሚዘጋጀው መዝናኛውን እዛው ላይ ለማቅረብ ነው። ከፊት ለፊት ያለው የውሃ ፏፏቴ ተዘግቶ ለዳንስ አገልግሎት እንዲውል በጣውላ ተሸፍኗል። የወለሉ ስፋት ወደ 2725 ስኩ.ሜ ሲሆን ከፍታው ወደ 6 ሜትር ይደርሳል። ይህ መድረክ ከኒዘርላንድ ለዚሁ ሲባል ነው የመጣው። መድረኩ በአማካይ 2000 ሰዎች ይስተናገዱበታል ተብሎ ይጠበቃል።</p>

<p>በዚህ ልዩ ዝግጅት የድምፅ ማስተላለፊያው ጠቅላላ ኃይል ወደ 60.000 ዋት ይደርሳል። በብርሃን ኃይልም በኩል እስከ 250.000 ዋት ይጠጋል። እነዚህ ለብርሃንና ለድምፅ የሚያስፈልጉ ቁሳቁሶች ለዚህ ዝግጅት ተብሎ በሶስት የጭነት አይሮፕላኖች ተጭነው ከኒዘርላንድ እንደመጡ ተገልጿል።</p>

<p>በዚህ ዓመት ከምንም ጊዜ በላይ በጣም የተሳካለትን «ዘ ቴምፕቴሽን» ቡድን ታይርን ዴቪስና ሌሎችም በዓለም አቀፍ ደረጃ የታወቁት አርቲስቶች ከዩናይትድ ስቴትስ ይመጣሉ። ከአገር ውስጥም የመዲና ባንድ በዝግጅት ላይ ይገኛል። በተጨማሪም ተወዳጅነት ካላቸው ድምፃውያን መካከል እነ ሐምልማል አባተም ለዚሁ ዝግጅት ሲሉ ከምድረ አሜሪካ ወደ ኢትዮጵያ ይመጣሉ። ከአገር ውስጥም ታዋቂ ዘፋኞች በዚሁ ዝግጅት ላይ ይሳተፋሉ።</p>

<p>ልክ እኩለ ለሊት ላይ የሚኖረው የርችት ተኩስ የምሽቱን ሰማይ ከ30- 35 ደቂቃ በብርሃን ያጥለቀልቃል ተብሎ ይጠበቃል። ይህን ዝጅት ለመካፈል የአንድ ሰው መግቢያ ትኬት 500 ብር መሆኑ ታውቋል። ለሌላው ልዩ ዝግጅትም የአንድ ሰው መግቢያ ትኬት 750 ብር ስለመሆኑም ተገልጿል።</p>

<p>ይህ ለአንድ ምሽት የተጠየቀው ብር የኢትዮጵያ የአንድ ሰው የአንድ ዓመት የነፍስ ወከፍ ገቢ በላይ ነው። </p>


<p class="align-center"><a href="/Gazettas/Menilik/info/Menilik.sera.html">ከምኒልክ ጳጉሜ 5 ቀን 1991</a></p>

</body>
</html>	
