<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ የሱዳን አማፅያን አሁንም ሥልጠናና የመሣሪያ ዕርዳታ እያገኙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኤርትራ የሱዳን አማፅያን አሁንም ሥልጠናና የመሣሪያ ዕርዳታ እያገኙ ነው</h2>


<p>ኤ.ኤፍ.ፒ የሱዳን የውጭ ጉዳይ ሚ/ር ዓርብ ዕለት በኤርትራ ውስጥ በሱዳን መንግስት ላይ ያመፁ ድርጅቶች ስልጠና እየተሰጣቸው መሆኑን በሁለቱ ሀገሮች መካከል ያለውን ግንኙነት እንደሚጐዳው ገልፀዋል።</p>

<p>በኤርትራ ውስጥ የታጠቁ የሱዳን አማፂያን መኖራቸው ስልጠናና የመሳሪያ እርዳታ የሚያገኙ መሆናቸው በሱዳንና በኤርትራ ግንኙነት ተፅዕኖ ማሳደሩ አይቀሬ ነው በማለት የሱዳን የውጭ ጉዳይ ሚ/ር ሙስጠፋ እስማኤል ለሱዳን ዜና አገልግሎት ገልፀዋል። ተቃዋሚዎች ዝም ብለው መቀመጣቸውን አንቃወምም ግን ከኤርትራ መሬት ላይ ተነስተው ሱዳን ላይ ወታደራዊ ጥቃት የሚያደርሱ ከሆነ የሁለታችንን ግንኙነት በመጥፎ መልኩ ይነካዋል ብለዋል።</p>

<p>በተጨምሪም በሁለቱ ሀገሮች መካከል የተጀመረው የእርቅ ሂደት በሚቀጥለው ወር በሚኒስትሮች ደረጃ በኳታር ውስጥ ለስብሰባ እንደሚቀመጥ ገልፀዋል።</p>

<p>ይህ በእንዲህ እንዳለ የኤርትራ የውጭ ጉዳይ ሚኒስቴር ኢትዮጵያ በሱማሌ ያለመረጋጋትን መጠነ ሰፊ ወታደራዊ እንቅስቃሴ ጀምራለች ሲል ከሷል። አቶ ኃይሌ ወልደተንሣይ የኤርትራ የውጭ ጉዳይ ሚኒስትር ለፀጥታው ም/ቤት በሰጡት መግለጫ «ሱማሌ ለረዥም ጊዜ የኢትዮጵያ ሰርጐ ገብ እንቅስቃሴ ስለባ የሆነች ብቻ ሳይሆን በተለያየ ግዜ ተንኮል የተሞላበት መንገድ የተለያዩ አንጃዎችን ስታሰለጥንና ስታስታጥቅ ቆይታለች» ብለዋል ሚኒስቴሩ።</p>

<p>«በዚህ ዓመት ከጃንዋሪ ጀምሮ ብቻ ኢትዮጵያ በተለያዩ ጊዜ ወደ ሶማሊያ ግዛት በተለያዩ ጊዜያት ዘልቃ ገብታለች። ይህም የቤንአዱር አስተዳደር ለፀጥታው ም/ቤት በላካቸው የተለያዩ ደብዳቤዎች ማረጋገጥ ይቻላል ብለዋል። የውጭ ጉዳይ ሚኒስትሩ ኢትዮጵያ ለተዋጊዎቹ የሱማሌ አንጃዎች መሣሪያ የምታስታጥቀው ዓላማዋን ለማስፈፀም ነው ብለዋል። ይህም «ህወሓት በሱማሊያ ማዕከላዊ አስተዳደር እንዲኖር አይፈቅድም» ብለዋል። በመግለጫቸው ውስጥ ኢትዮጵያ ኤርትራ ከሽብር ፈጣሪ ቡድኖች ጋር «እጅና ጓንት» ሆና ትሰራለች ያላቸውን «ፍፁም መሠረት የሌለው» ነው በማለት ኤርትራ ከዚህ በፊትም ቢሆን አሁን በአካባቢው ያሉትን አክራሪና ሽብር ፈጣሪዎችን በመዋጋት ግንባር ቀደም ሀገር ናት ብለዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ግንቦት 27 ቀን 1991</a></p>

</body>
</html>	
