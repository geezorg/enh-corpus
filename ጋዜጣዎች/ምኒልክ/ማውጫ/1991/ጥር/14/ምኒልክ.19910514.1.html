<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ አሰብ ላይ የወረሳቸውን የኢትዮጵያውያን ንብረት መሸጥ ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻዕቢያ አሰብ ላይ የወረሳቸውን የኢትዮጵያውያን ንብረት መሸጥ ጀመረ</h2>


<p>ሻዕቢያ ግንቦት 4 ኢትዮጵያን ሲወር አሰብ ደርሰው ወደ መሐል አገር ለመግባት በመጠባበቅ ላይ የነበሩ መኪናዎችን ወርሶ ባሳለፍነው ሳምንት 68ቱን አሰብ ላይ ሸጧቸው ገንዘቡን ገቢ አድርጓል። ከ68ቱ መኪናዎች መካከል 19ኙ ቶዮታ ኮሮላዎች ሲሆኑ እያንዳንዱን 88 ሺህ ናቅፋ ሂሣብ፣ የተቀሩት 49 ሁንዳይ ሲሆኑ እያንዳንዳቸው 58 ሺህ ናቅፋ ተሽጠዋል። በአጠቃላይ መኪኖቹ 4. ሚሊዮን ናቅፋ ያወጡ መሆናቸው የተነገረላቸው ሲሆን በአሰብ አካባቢ ያሉ አንድ የሻዕቢያ ባለሥልጣን መኪኖቹ ከውጭ የመጡ ናቸው ብለዋል። እንደ ሻዕቢያው ባለስልጣን ከሆኑ መኪኖቹ በሙሉ በአሰብ ከተማ እንደ ታክሲ እንዲያገለግሉ ውጥን የተያዘላቸው ናቸው።</p>

<p>ሻዕቢያ በአሰብ ላይ በሚሊዮኖች ብር የሚያወጣ ንብረት ዘርፎ የወረሰ ሲሆን በዚሁ ጉዳይ በኮሜሳ /የምስራቅና የደቡብ አፍሪካ አገሮች የንግድ ቀጣና/ መድረክ ላይ በኢትዮጵያ ተከሶ አጣሪ ኮሚቴ ተቋቁሞ ጉዳዩን ለማጥናት ዝግጅት በማድረግ ላይ ይገኛል። ሻዕቢያ ከአጣሪ ኮሚቴው ጋር ለመተባበር ፍቃደኝነት እንደሌለው ከወዲሁ አንዳንድ ምልክቶች እያሳየ ቢሆንም አልተባበርም ቢል ከንግድ ቀጣናው ማህበር አባልነት ሊባረር እንደሚችል አንድ ምሁር አስረድተውናል። ይህ ይጐዳው እንደሆነ ጠይቀናቸው ከሰጡን ማብራሪያ ኮሜሳ የምስራቅ አፍሪካ አገሮችን ችላ እያለ በደቡቦቹ ላይ ብቻ የማተኮር አዝማሚያ በማሳየቱ ሻዕቢያ አባል ሆነም አልሆነም ብዙም ትርጉም ላይሰጠው ይችላል ብለውናል። ሆኖም ይህ ቢሆን ለኢትዮጵያ ታላቅ የዲፕሎማሲ ድል ከመሆኑም አልፎ በዓለም አቀፍ የትራንዚት እቃዎች ማህበር ፊት ተከሶ ጉድዩ እንዲታይ መንገድ ይጠርጋል ብለውናል። ለንብረት ከፍተኛ ትኩረት የሚሰጠው ሻዕቢያ ሰሞኑን ደግሞ አዲስ የውስጥ ለውስጥ ትዕዛዝ በማስተላለፍ ወደ አገራቸው በሚመለሱ ኢትዮጵያውያን ላይ ከፍተኛ ችግር እየፈጠረ ነው።</p>

<p>በቅርቡ ከኤርትራ ተባረው የመጡ ኢትዮጵያውያን እንደሚሉት ከሆነ ንብረታቸውን ለመሸጥ ገዢ ሲያፈላልጉ ኤርትራውያን ከኢትዮጵያውያን ላይ ንብረት እንዳይገዙ በሻዕቢያ በመከልከላቸው ኢትዮጵያውያን ንብረታቸውን እየጣሉ ለመምጣት ተገደዋል። ተባረው ወደ አገራቸው የገቡት ኢትዮጵያውያን በምሬት እንደሚናገሩት ከሆነ ለረዥም ዓመታት ሰርተው ያፈሩትን ሀብታቸውን ጥለው መምጣታቸው ብቻ ሳይሆን በተለይ ኢትዮጵያውያን ባለሀብቶችን እየጠራ «ያልተከፈለ የባንክ እዳ አለባችሁ» እየተባሉ ንብረታቸው በሙሉ እንደሚወረስ ይናገራሉ።</p>

<p>በአሰብ ወደ መሀል አገር ሊገባ እየተጠባበቀ የነበረ 44.00 ቶን የአሜሪካኖች እህልም በሻዕቢያ ተወርሶ በቀጥታ ለሠራዊቱ ቀለብ እንዲውል የተደረገ መሆኑ ይታወሳል። እህሉ እንዲደርስ የታቀደው ለረሃብተኞች ሲሆን ለወራሪ ሰራዊት እንዲውል መደረጉ ታላቅ የሞራል ወንጀል መሆኑን ታዛቢዎች ይናገራሉ።</p>


<p class="align-center"><a href="/Gazettas/Menelik/info/Menelik.sera.html">ከምኒልክ ጥር 14 ቀን 1991</a></p>

</body>
</html>	
