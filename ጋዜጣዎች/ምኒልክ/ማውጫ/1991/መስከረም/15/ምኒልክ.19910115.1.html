<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በካርታ ጨዋታ የከበረ የለም! እኛም ተፀፅተናል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በካርታ ጨዋታ የከበረ የለም! እኛም ተፀፅተናል»</h2>
<p class="align-center">ፕሮፌሰር እንድሪያስ እሸቴ</p>


<p>ከደርግ መውደቅ በኋላ የተተካውን የኢሕአዴግ መንግሥት ፖሊሲ በመደገፍና ምሁራዊ ትንተና በመስጠት የሚታወቁት ኢትዮጵያዊ ምሁር ፕ/ር እንድሪያስ እሸቴ በኤርትራና ኢትዮጵያ መካከል የተፈጠረውን ግጭት አንስቶ እስካሁን ድምፃቸው ሳይሰማ ከሰነበቱ በኋላ ረቡዕ ምሽት ከአሜሪካ ድምፅ ራዲዮ ጋር ባደረጉት ቃለ ምልልስ «እኛ ኢትዮጵያውያኖች ከረጅም ዘመን ጀምሮ ከወገኖቻችን ተነጥለን የኤርትራን ሕዝብ መብትና እኩልነት በማስከበር ብዙ መስዋዕትነት ከፍለናል። መስዋዕትነታችን የቅርብ ባላንጣ ማፍራቱን አስደንቆናል። እኛም ተፀፅተናል። በካርታ ጨዋታ የከበረ የለም» ሲሉ ተደምጠዋል።</p>

<p>አፍቃሪ ኢህአዴግ በመሆን የሚታወቁት ፕ/ር እንድሪያስ እሸቴ አሁን ከሻዕቢያ አመራር ጋር የሚያሰማው ነገር ያሳሰባቸው መሆኑንና «ለኤርትራ ሕዝብ ነፃነትና እኩልነት ግዴታና ውለታ ተሰምቶን ለቆምን ኢትዮጵያውያን ሁሉ» የሻዕቢያ መንግሥት በውስጥም ሆነ በውጭ ጉዳይ የሚታዩትን ክስተቶች በኃይል ለመፍታት መሞከሩ ያሳዘናቸው መሆኑን ጠቁመው ከመንግሥት ውጪ ያሉ የኤርትራ ምሁራን ላይ ቅሬታ እንዳለባቸው ይህም የአሁኑ የኢትዮ-ኤርትራን ግጭት ለየት የሚያደርገው መሆኑን ገልፀዋል።</p>

<p>ፕ/ር እንድሪያስ እሸቴ እንደሚሉት ለሰላም እንደገና መመለስ የሚደረገው ቁልፍ ጥረት በሻዕቢያ እምቢተኝነት እየተስተጓጐለ ቢሆንም አጥቂው ጦር ከያዘው ቦታ ካልወጣ የሰላሙ መረጋጋት የማይታሰብ መሆኑን በተደጋጋሚ ከመግለጽ ባሻገር ኢትዮጵያ ወረራን በመመከት አዲስ እንዳልሆነች የጣልያንና የሶማሊያን ወረራ አብነት በማድረግ ከተናገሩ በኋላ በሻዕቢያ ምሁራኖች በኩል የሚጠቀሱትን የካርታ ውሎችንም የአዲስ አበባ ዩኒቨርስቲ ተማሪዎች በወረራው ማግስት ይዘው የወጡትን መፈክር በመጥቀስ በካርታ ጨዋታ የከበረ የለም ሲሉ የጐንዮሽ ነቅፈውታል።</p>

<p>በአንፃሩ ደግሞ ከፕ/ር እንድሪያስ ከአሜሪካ ድምፅ ራዲዮ ጋር ውይይት ያደረጉት ፕ/ር አስመሮም ለገሰ የቀረበው የሰላም ሃሳብ መፍትሔ ያልያዘና ለኢትዮጵያ ያደላ መሆኑን ጠቁመው የትግራይ ሽፍታ ሚሊሺያኖች ጥራሮይ ከሚባሉ ድንበር ገፊዎች ጋር በመሆን ከወር ወር፣ ከዓመት ዓመት የድንበሩን ድንጋይ እየገፉ ለ5 ዓመት ያደረጉትን ወረራ የሻዕቢያ ሠራዊት ጠራርጐ በማስወጣቱ በድንበሩ «ባድመ» ላይ መቀመጡ ወራሪ ሊያሰኝና ከያዘችው መሬት ወደ ኋላ ሊያስመልስ እንደማይችል ያም መፍትሔ እንደማይሆን ተናግረዋል። ፕሮፌሰር አስመሮም ለገሰ ለግጭቱ መንስኤ ከዚህ ሌላ ምክንያት ካለ እንዲገልፁ ተጠይቀው በሰጡት መልስ «ግጭቱን የባድመ ጉዳይ አድርጐ የሚመለከት ካለ በቁሙ ያንቀላፋል» ብለዋል።</p>

 
<p class="align-center"><a href="/Gazettas/Menlik/info/Menlik.sera.html">ከምኒልክ መስከረም 15 ቀን 1991</a></p>

</body>
</html>	
