<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ያሉ የውጭ ጋዜጠኞችን ሻዕቢያ ከሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ ያሉ የውጭ ጋዜጠኞችን ሻዕቢያ ከሰሰ</h1>


<p>ሻዕቢያ በአዲስ አበባ ያሉ የውጭ ጋዜጠኞችን የኢትዮጵያ መንግስት እየተጠቀመባቸው ነው በማለት ክስ አቅርቧል። ሻዕቢያ ባቀረበው ክስ የኢትዮጵያ መንግሥት የውጭ ጋዜጠኞችን በሸራተን ሆቴል በነፃ እንዲቀመጡ በማድረግ አዲስ አበባ ደርሰው የሚመለሱበትን ትኬት እየገዛላቸው በአዲስ አበባ ሲቆዩ ወጪያቸውን በመቻል የሚያቀርቡት ዘገባ ላይ በተዘዋዋሪ ተፅዕኖ እያሳደረ ነው ብሏል። ሻዕቢያ በዚሁ ክሱ ኢትዮጵያ መንግስት ኃይለኛ ጦርነት ለማካሄድ ዝግጅት በማካሄድ ላይ ነው ብሏል። በተያያዘ ዜናም ቢቢሲ የተባለው የእንግሊዝ ሬዲዮና የቴሌቪዥን ጣቢያ ከኢትዮጵያ በኩል ሻዕቢያን የሚደግፉ ዜናዎች ትሰራለህ ተብዬ የተወቀስኩት ግጭቱ ሲነሳ አስመራ ላይ ወኪል ስለነበረኝ በየጊዜው ከዚያ ሆኖ ስለሚዘግብልኝና በአንፃሩ በኢትዮጵያ ውስጥ ዘጋቢ ስላልነበረኝ ነው ብሏል።</p>

<p>የውጭ ጋዜጠኞች የአፍሪካ አንድነት ድርጅትና የተ.መ.ድ የአፍሪካ ጽ/ቤት መዲና የሆነችውን አዲስ አበባ ላይ ወኪል ሳያስቀምጡ እንዴት አሥመራ ላይ ሊያስቀምጡ እንደቻሉ ታዛቢዎችን ጠይቀን አስመራ የሱዳን አማፂያን ዋና ቢሮ በተከፈት ወዲህ የምዕራብ ዓለሙ ትኩረት ስባለች ብለውናል። </p>

<p> እንደታዛቢዎች ከሆነ የውጭ ጋዜጠኞች ትኩረት እራሷ ኤርትራ ሳትሆን ሱዳን እንደሆነችና ሱዳንም የምዕራባውያንን ትኩረት ልትስብ የቻለችው ሽብር ፈጣሪዎችን ትልካለች ስለሚሉ ነው።</p>

<p>የውጭ ጋዜጠኞች በብዛት «የድንበር ግጭት» እንጂ «ወረራ» ለማለት እስካሁን ያልደፈሩ በመሆናቸው በኢትዮጵያውያን ዘንድ ቅሬታን እየፈጠሩ ይገኛሉ።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 22 ቀን 1991</a></p>

</body>
</html>	
