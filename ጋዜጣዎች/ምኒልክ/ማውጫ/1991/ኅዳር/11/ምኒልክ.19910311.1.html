<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብና በምፅዋ የተወረሱ የትራንዚት ዕቃዎችን የሚያስመልስ ኮሚቴ ተቋቋመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሰብና በምፅዋ የተወረሱ የትራንዚት ዕቃዎችን የሚያስመልስ ኮሚቴ ተቋቋመ</h2>


<p>ሻዕቢያ በአሰብና በምፅዋ ያገታቸውን የኢትዮጵያ የገቢና የውጪ ንግድ ዕቃዎች በሚመለከት ለምስራቃዊና ደቡባዊ አፍሪካ የጋራ ገበያ (ኮሜሳ) ያቀረበችው ጥያቄ ተቀባይነት በማግኘቱ ጉዳዩን የሚመረምርና የሚያጣራ ኮሚቴ ተቋቁሟል። በዚህም መሠረት ዛምቢያ በሊቀመንበርነት ኡጋንዳና ማላዊ ደግሞ በአባልነት ተሰይመዋል።</p>

<p>ሻዕቢያ በአሰብና በምፅዋ አግቶ ያስቀራቸውን ዕቃዎች በዝርዝር ፅሁፍ በስብሰባው ላይ የቀረበ ሲሆን ውይይት ተደርጐበታል።</p>

<p>ሻዕቢያ ካገታቸው ዕቃዎች መካከል የኢንዱስትሪ ዕቃዎች፣ ማሽነሪዎች፣ ተሽከርካሪዎች፣ በቀላሉ ሊበላሹ የሚችሉ ሸቀጣ ሸቀጦች ይገኙበታል። እስካሁን የታገተው የትራንዚት ዕቃ ብቻ ከመቶ ሃያ ስድስት ሚሊዮን የአሜሪካን ዶላር በላይ እንደሚሆን ተገልጿል። በትራንዚት ላይ የነበረት ዕቃ ማገት የጋራ ገበያው የተቋቋመበትን አላማ የሚፃረር መሆኑን ኢትዮጵያ ለጉባኤው አስታውቃለች።</p>

<p>ኢትዮጵያ ለጉባዔው ባቀረበችው ዝርዝር ጹሑፍ የኤርትራ መንግሥት ያለምንም ቅድመ ሁኔታ ያገታቸውን ዕቃዎች ለባለንብረቶች እንዲመልስ ለተጐዱ ዕቃዎች ካሳ እንዲከፍል ዕቃዎቹ በመታገታቸው ምክንያት ለደረሰው መስተጓጐል ተገቢው ካሳ እንዲከፈል በኢትዮጵያ ተዋዋይ ወገኖች ላይ ለደረሰው መጉላላት ካሳ እንዲከፍል የሚል ነው።</p>

<p>የሻዕቢያ ተወካዮች የጋራ ገበያው ጉዳዩን ለመመልከት ሥልጣን የለውምና ሊያየው አይገባም በማለት ተቃውሞ አሰምቷል።</p>

<p>ጉባዔው የኢትዮጵያን አቋም ተቀብሎ ኮሚቴ አቋቁሟል። ኢትዮጵያና ኤርትራ ጉዳዩን አስመልክቶ ለተቋቋመው ኮሚቴ ማንኛውንም ትብብር እንዲያደርጉ ጉባዔው አስገንዝቧል። ኮሚቴው አንድ ዲፕሎማት፣ አንድ የሕግ ምሁርና አንድ የወደብ ወይም የትራንስፖርት ኤክሰፐርት በአባልነት ይሳተፉበታል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ኅዳር 11 ቀን 1991</a></p>

</body>
</html>
