<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የከባድ መሣሪያ ተኩስ የሚከታተሉ ታዛቢዎች ይመደቡ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የከባድ መሣሪያ ተኩስ የሚከታተሉ ታዛቢዎች ይመደቡ»</h1>

<p class="align-center">የሻዕቢያ የውጭ ጉዳይ ሚ/ር</p>


<p>ሻዕቢያ የኢትዮጵያ መንግስት ባለፉት ቅርብ ቀናት ውስጥ በዛላንበሳና ባድመ ግንባሮች በኩል የከባድ መሳሪያ ድብደባ አካሂዷል በሚል ያሰራጨውን መግለጫ አስተባበለ።</p>

<p>የኤርትራ የውጭ ጉዳይ ሚ/ር ከትላንት በስቲያ ባወጣው ጋዜጣዊ መግለጫ ላይ የወያኔው ስርዓት ራሱ በለኮሰው የአዞ እንባ እያነባ ነው ብሏል። ቀጥሎም የወያኔው ስርዓት በሂደት ላይ ከሚገኘው ከሰላሙ ጥረት ጋር አያይዞ ማቅረቡ እውነታውን ለማጥፋትና የዓለም ማህበረሰብን አቅጣጫ ሆን ብሎ ለማደናገር የሚያደርገው ከንቱ ሙከራ ነው ብሏል። መግለጫው የኤርትራ መንግሥት ጠብ አጫሪነትን ለማርገብ ግጭቶችን ለማስወገድ እንደዋንኛ እርምጃና ለሰላማዊ መፍትሔ ምቹ መድረክ መሆኑን በማመን እስካሁኗ ደቂቃ ድረስ የሰላሙን ጥረት ለማካሄድ ያላሰለሰ ጥረት በማድረግ ላይ ነው ብሏል። ለዚህም በቂ ማረጋገጫ ሊሆን የሚችለው የኤርትራ መንግስት ነሐሴ 2 በዋጋድጉ በተካሄደው የአፍሪካ አንድነት ድርጅት የሚኒስትሮች ኮሚሽን ስብሰባ ላይ በኦፊሼል ተኩስ የማቆም ስምምነት እንዲፈረም ጥሪ ቢያቀርብም እንኳን የወያኔው ስርዓት ሐሳቡን ባለመቀበሉ ተግባራዊ ሊሆን አልቻለም ብለዋል።</p>

<p>የኤርትራ መንግስት መስከረም 1998 ዓ.ም ደቡብ አፍሪካ በርባን ከተማ ውስጥ በተካሄደው የገለልተኛ አገሮች ስብሰባ እንዲሁም ሕዳር 7 እና 8 1998 ዓ.ም በዋጋድጉ በተካሄደው ስብሰባ ላይ ተኩስ እንዲቆም ፀብ አጫሪነት እንዲወገድ በሁለቱም ወገኖች ስምምነት እንዲደረግ በተደጋጋሚ ባቀረበው ሐሳብ በወያኔው ስርዓት ግትር አቋም ተቀባይነት አላገኘም ብሏል። የውጭ ጉዳይ ሚ/ር መግለጫ ኤርትራ ግጭቱ ቢባባስ የምታገኘው ጥቅም የለም በማለት ባለፉት 5 ወራቶች በሁለቱም አገሮች መካከል የተከሰተውን ወታደራዊ ፍጥጫ ለማስወገድ ያላሰለሰ ጥረት ኤርትራ አካሂዷል ብሏል።</p>

<p>በወያኔው ስርዓት በየጦር ግንባሩ ሲካሄድ የቆየው ተከታታይ ተንኳሽ የከባድ መሳሪያ ድብደባ በማስመልከት የኤርትራ ሰራዊት የመልስ ተግባር አልሰጠም ብሏል። የኤርትራ መንግስት ተኩስ በየትኛው ወገን እንደተጀመረ ለማመሳከር ነፃ የሆኑ ታዛቢዎች በቦታው እንዲመደቡና ኃላፊነቱን ለሚገባው ወገን እንዲያስረክቡ ጥሪ አቅርበዋል። ከዚህ ጋርም በማያያዝ መግለጫው በከባድ መሳሪያ ጥቃቱን የሚደርስብንን ጉዳት በመገንዘብ እንዲሁም የወያኔው ስርዓት በመፈፀም ላይ ያለው የማባረር ተግባር ትኩረት ሊሰጠው ይገባል ብለዋል። በኢትዮጵያ በኩል ይህ ጋዜጣ ለሕትመት እስከገባ ድረስ የተሰጠ ምላሽ የለም።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ኅዳር 18 ቀን 1991</a></p>

</body>
</html>
