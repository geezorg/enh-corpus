<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሥመራ ዩኒቨርስቲ ምሩቃን በግዳጅ ወደ ሳዋ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሥመራ ዩኒቨርስቲ ምሩቃን በግዳጅ ወደ ሳዋ ገቡ</h1>


<p>ከአስመራ ዩኒቨርስቲ ትምህርታቸውን ጨርሰው የተመረቁ ወጣት ወንዶችና ሴቶች በሙሉ ተገድደው ሳዋ ወታደራዊ ማሰልጠኛ እንዲገቡ ተደረገ።</p>

<p>ጥቅምት 2 ቀን 1991 ዓ.ም በዓለም አቅፍ ቀይ መስቀል ማሕበር ትብብር በራማ በኩል ወደ አገራቸው የተመለሱ ከ400 በላይ ኢትዮጵያውያን እንደገለፁት የሻዕቢያ መንግሥት ኤርትራ ውስጥ የሚገኙ ወጣቶችን ሁሉ ግንባር ላይ እንዳሰለፈና የአስመራ ዩኒቨርስቲ ምሩቃን የሆኑትንም ፆታ ሳይለይ እያስገደደ ወደ ሳዋ ወታደራዊ ማሰልጠኛ ካምፕ እንደሚያስገባቸው ተናግርዋል።</p>

<p>እንደዚሁም ቀደም ሲል በሳዋ ማዕከል ሰልጥነው ብሔራዊ አገልግሎት የጨረሱና በአስመራ ዩኒቨርስቲ በመማር ላይ የነበሩ ወጣት ተማሪዎች ትምህርታቸውን አቋርጠው ወደ ግንባር እንዲገቡ እንዳደረገ ወደ አገራቸው የተመለሱ ኢትዮጵያውያን ገልፀዋል።</p>

<p>ከዚህም ሌላ የሻዕቢያ መንግሥት በኢትዮጵያውያን ላይ በለኮሰው ጦርነት ምክንያት በአሁኑ ጊዜ የኢኮኖሚ ችግር እንደተፈጠረ በመግለፅ በተለይ በኤርትራ ታሪክ ታይቶ የማይታወቅ የዋጋ ግሽበትና የምግብ አቅርቦት እጥረት ስለተፈጠረ የኤርትራ ሕዝብ ለከባድ የረሃብ አደጋ ተጋልጦ እየተሰቃየ እንደሚገኝም ገልፀዋል።</p>

<p>እንደ እነዚህ ወገኖች አገላለፅ በአሁኑ ጊዜ በኤርትራ ውስጥ በተከሰተው ከባድ የኢኮኖሚ ቀውስ ምክንያት እንኳንስ ኢትዮጵያውያን ኤርትራውያንም ዜጐችም ከሃገር ለመውጣት ፍላጐት እንዳላቸውና በተለይም በአስመራ ከተማ የነበሩ በርከት ያሉ ኢትዮጵያውያን ስውር ወደ ገጠር እየተሰደዱ እንደሆነም አስረድተዋል።</p>

<p>የሻዕቢያ መንግሥት በተለያዩ ድርጅቶች ይሰሩ የነበሩትን ወጣት ተማሪዎችን ለሁለተኛ /ዳግም ጥሪ/ ጊዜ እያፈሰ ወደ ግንባሮችና ወደ ሳዋ እያስገባቸው ስለሆነ በኤርትራ ሕዝብ መካከል አለመረጋጋት እንደተፈጠረ እነዚህ ምስክሮች ገልፀዋል።</p>

<p>በአስር ሺዎች የሚቆጠሩ ሰልጣኞችም በተለያዩ የማስልጠኛ ካምፖች አሰባስቦ ማቆየት የሚጠይቀው ገንዘብ ከፍተኛ በመሆኑ በኤርትራ ኢኮኖሚ ላይ ጫና እየፈጠረ መሆኑን እዚህ አዲስ አበባ የሚገኙ የምጣኔ ሃብት ጠበብቶች ይናገራሉ። እያንዳንዱ ሰልጣኝ በነፍስ ወከፍ በየቀኑ ከአምስት እስከ አስር ብር ወጪ የሚፈስበት በመሆኑ በአገሪቱ ባጀት ላይ ጉልህ ድርሻ ይኖረዋል ብለውናል።</p>

<p>ሻዕቢያ በአሁኑ ወቅት ስንት የሳዋ ሰልጣኞች እንዳሉት ባይታወቅም ከዚህ በፊት በነበሩት ዙሮች በአንድ ጊዜ በአማካኝ ከ10-15 ሺህ ሰልጣኞች ማለፋቸውን የኤርትራ ሁኔታ በቅርብ ይከታተሉ የነበሩ ታዛቢዎች ይናገራሉ። ሳዋ በኤርትራ የሚኖሩ ኢትዮጵያውያንንም የሚመለከት ሲሆን ፖሊሲው ወጥቶ ሲተገበር በኤርትራ ውስጥ ይኖሩ የነበሩ ኢትዮጵያውያን ለኢትዮጵያ ኤምባሲ አቤት ብለው መልስ ሳያገኙ ቀርተዋል። በጊዜው የትግራይ ብሔራዊ ክልላዊ መንግሥት ርዕሰ መስተዳድር የሆኑት አቶ ገብሩ አስራት ስለጉዳዩ ተጠየው የሳዋ ዕቅድ ኢትዮጵያውያንን እንደሚመለከት እንደሚያውቁ ተናግረው «ያንንም አቋም እናከብረዋለን» ማለታቸው ይታወሳል። በዚህ ምክንያት «የትምክህት ኃይሎች» ክፉኛ ኮንነዋቸው የነበረ ሲሆን በሕወሓትና በሻዕቢያ መካከል ለነበረው ቅርበትም እንደምሳሌ ሲቀርብ ቆይቷል።</p>

<p>እንደተፈናቃዮቹ ከሆነ አሁንም በርካታ ኢትዮጵያውያን በሳዋ በኩል በግዳጅ ከሻዕብያ ሰራዊት ጋር ተደባልቀው አገራችውን ለመውጋት ተሰልፈው ይገኛሉ።</p>


<p class="align-center"><a href="/Gazettas/Menlik/info/Menlik.sera.html">ከምኒልክ ጥቅምት 13 ቀን 1991</a></p>

</body>
</html>	
