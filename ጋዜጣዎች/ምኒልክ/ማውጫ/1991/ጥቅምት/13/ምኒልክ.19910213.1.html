<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሕንድ ያሉ ኤርትራውያን የኢትዮጵያ ፓስፖርታቸው ተሰረዘባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሕንድ ያሉ ኤርትራውያን የኢትዮጵያ ፓስፖርታቸው ተሰረዘባቸው</h1>


<p>በሕንድ ውስጥ ያለው የኢትዮጵያ ኤምባሲ ፑና ተብላ በምትታወቀው ከተማ ውስጥ በርካታ የኢትዮጵያ ፓስፖርት የያዙት ኤርትራውያን ፓስፖርት እንዲሰረዝ የወሰነ መሆኑን ለሕንድ መንግሥት አስታውቋል።</p>

<p>ኤምባሲው የኢትዮጵያ መንግሥት ውሳኔን ባስተላለፈው መሠረት የተማሪዎቹ ፓስፖርት ተሰርዞ ጊዜያዊ የመኖሪያ ፈቃድ ተሰጥቷቸው የኤርትራን ፓስፖርት እንዲጠባበቁ ተደርጓል። ኤርትራ በሕንድ ኤምባሲ የሌላት በመሆኑ በቻይና ካላት ኤምባሲ አንደኛ ፀሐፊ የሆኑት አቶ አብርሃም ዳዊት ፑና ድረስ በመሄድ ተማሪዎቹን አነጋግረዋቸዋል።</p>

<p>ከሕንድ ሌላ በመላው ዓለም በርካታ ኤርትራውያን የኢትዮጵያን ፓስፖርት የሚጠቀሙ ሲሆን በሌላው አለምም ተመሳሳይ እርምጃ ይወሰድ ይሁን አይሁን የሚታወቅ ነገር የለም። ከ1983 በኋላ /በተለይ ከ1983-986/ በርካታ የኤርትራ ወጣቶች ወደ አዲስ አበባ በመምጣት ፓስፖርት አውጥተው ወደ መካከለኛው ምስራቅ አውሮፓና አሜሪካ መሄዳቸው ይታወሳል።</p>

<p>በፑና ካሉት ተማሪዎች አብዛኞቹ በዚህ መንገድ ፓስፖርታቸውን የያዙ መሆናቸው አንድ ስማቸው እንዳይጠቀስ የጠየቁን የውጭ ጉዳይ ሚ/ር ውስጥ ያሉ ምንጫችን ገልፀውልናል።</p>

<p>ሻዕቢያ ረቡዕ ዕለት በሕንድ የኢትዮጵያ አምባሳደር በኢትዮጵያ ፓስፖርት በሕንድ የሚንቀሳቀሱትን ኤርትራውያን ተማሪዎች ዝርዝር ለሃገሪቱ ባለስልጣኖች በመስጠት ባስቸኳይ ከአገሪቱ እንዲወጡ ያቀረበው ጥያቄ ተቀባይነት ሳያገኝ ቀርቷል ብሏል።</p>

<p>በተጨማሪም ሻዕቢያ በዚያው ዜና ላይ «በሕንድ የኢትዮጵያ አምባሳደር ጉዳዩ ስላልተቃናለት በሕንድ ከዩኒቨርስቲ ባለስልጣኖች ጋር ተገናኝቶ ኤርትራውያን ተማሪዎች እንዲባረሩ ጠይቆ ነበር። በሕንድ የሚገኙ ኤርትራውያን ተማሪዎች በሕጋዊ መንገድ ተመዝግበው ትምህርታቸውን በመቀጠል ላይ በመሆናቸው ከዩኒቨርስቲዎቹ እንደማይባረሩ ከሕንድ ባለስልጣናት መልስ ተሰጥቷቸዋል። የሕንድ ባለሥልጣናት በኤርትራውያን ላይ የተደረገው የማባረር ጥረት እንዳሳዛናቸው ከገለፁ በኋላ በሕንድ የኢትዮጵያ አምባሳደር ያቀረቧቸው ጥያቄ ሕጋዊነት የሌለው ነው ብለዋል» ይህንኑ በውጭ ጉዳይ ሚ/ር ውስጥ ለሚሠሩ ለምንጫችን ነግረናቸው «ከጉዳዩ ጋር በቀጥታ የማልገናኝ ብሆንም ውሸት ለመሆኑ ግን በሕይወቴ እወራረዳለሁ። ያለውን አሰራር በደንብ አውቀዋለሁ» ብለውናል።</p>


<p class="align-center"><a href="/Gazettas/Menlik/info/Menlik.sera.html">ከምኒሊክ ጥቅምት 13 ቀን 1991</a></p>

</body>
</html>	
