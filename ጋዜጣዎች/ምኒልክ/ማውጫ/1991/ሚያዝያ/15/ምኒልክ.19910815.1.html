<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ «ታላቁ ጠበቃውን» አሌክስ ላስትን አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ «ታላቁ ጠበቃውን» አሌክስ ላስትን አወገዘ</h1>


<p>በጣሊያን ዋና ከተማ በሆነችው ሮማ ውስጥ ያለው የኤርትራ ኤምባሲ በአፕሪል 20 አውጥቶ በበተነው መግለጫ ሮይተርስ ከአስመራ በአሌክስ ላስት ተልኮ ያስተላለፈው ዘገባ ሻዕቢያን ያስቆጣ መሆኑን ገልጿል።</p>

<p>ይኸው መግለጫ እንዳለው «የኤርትራ ኢኮኖሚ በጦርነቱ ክፉኛ ተመታ» ተብሎ በአሌክስ ላስት እንደተጻፈ የገለጸው የሮይተርስ ዘገባ የኤርትራ ባለሥልጣናትን አባባል ያጣመመ በተጨባጭ መረጃዎች የማይደገፉ መደምደሚያዎች ያዘለና ትልቅ ቁ ነገርን ለተራ ማጋነን የዳረገ ነው» ብሎታል። አያይዞም «ይሄን በማድረጉ ሮይተርስ አሃዞችን አፋልሶ ከመጥቀሱም ባሻገር አንባቢዎችን ጐድቷቸዋል። ይህ ዘገባ ተራ የሆነ ትርጓሜዎችና በአሃዞች የተዛባ ትርጓሜ ከመጣበቡም ባሻገር «የኢኮኖሚ ዕድገት ታነቀ» «በእጅጉ ተጐድቷል» እና «የውጭ መሣሪያዎችንና ጄቶች ግዢ እሽቅድድም» በሚሉ የተጋነኑ ሃረጐች የተጣበበ ነው። ይህ የተጋነነ ጋዜጠኝነት ምሳሌና የሚጠሉ ጋዜጦች ላይ የሚወጣ ዘገባ ነው» ብሏል።</p>

<p>ቀጥሎም «እርግጥ የተገለጸው የ4ከመቶ የኢኮኖሚ ዕድገት ደረጃ ከተገመተው ከ8 ከመቶ ጋር ሲነጻጸር የደበዘዘ ነው። ሆኖም ስንት ሃገሮች ናቸው ይህን ያህል ዕድገት ያስመዘገቡት?» ብሎ ጠይቋል። አያይዞዝም «ከ1992-1998 የታዩት 7 ከመቶ ዕድገቶች የታየውን 4 ከመቶ ዕድገት ሊውጡት አይገባም» ብሏል። «ሮይተርስ የኤርትራ የውጭ ምንዛሪ ተቀማጭ ገንዘብ በግምት የ7 ወራትን የውጭ ግዢ ከሚሸፍን መጠን ወደ ሶስት ወር ዝቅ ብሏል ሲል ዘግቧል። እንደገና ጋዜጠኛው ያላወቀው ነገር ብዙ ታዳጊ ሃገሮች ያላቸው ተቀማጭ ገንዘብ እንኳን 7 ወራትን ሊሸፍን ቀርቶ የ3 ወር ወጪን የሚሸፍን መኖሩ በራሱ የሚያስከብር ሲሆን የ7 ወራት ግን የሚቀናበት ነው» ሲል ማስተባቢያውን ቀጥሏል።</p>

<p>ይኸው መግለጫ አክሎ «በቀጥታ ሳይጠቅስ ጋዜጠኛው ወልዳይ ፍጡር ያላሉትን አሉ ብሎ «ኢትዮጵያ የአሰብን ወደብ ትታ ጅቡቲን ለመጠቀም መወሰኗ ገቢዋ ላይ ትልቅ ጉዳት አድርሷል» ብሏል። ይህ የሮይተርስ ድምዳሜ ነው።...የማይካደው ነገር ግጭቱ የሁለቱን አጐራባች አገሮች ኢኮኖሚ ጐድቶታል። ሌላ ነገር ማለት ሞኝነት ነው የሚሆነው ችግሩ የሚመጣው እንደሮይተርስ የመሳሰሉ አንዳንድ የዜና አውታሮች እውነታውን ገሸሽ አድርገው አንባቢውን ሆን ብሎ የተሳሳተ መረጃ ሲሰጡትና ሆን ብለው ሲያሳስቱት ነው። አሌክስ ላስት አቀረበው የተባለው ዘገባ አኃዞቹን ገሸሽ ያደረገ ፈራቸውን የሳቱ መደምደሚያ ያደረገና ምንም ዓላማ የሌለው ወይም ይባስ ብሎ የብዙሃኑን አንባቢ ብቃት ያናናቀ ነው» መግለጫውን ደምድሟል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሚያዝያ 15 ቀን 1991</a></p>

</body>
</html>	

