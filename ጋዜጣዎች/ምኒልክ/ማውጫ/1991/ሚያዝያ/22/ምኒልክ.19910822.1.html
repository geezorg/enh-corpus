<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራና በኢትዮጵያ «ታዛቢ ጦር» ለማስፈር ተ.መ.ድ ጥናቱን አጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኤርትራና በኢትዮጵያ «ታዛቢ ጦር» ለማስፈር ተ.መ.ድ ጥናቱን አጠናቀቀ</h2>


<p>የጀርመን ፕሬስ በዚህ ሳምንት መገባደጃ ላይ ባስተላለፈው ዘገባ ላይ የተ.መ.ድ ልዩ ኤክስፐርቶች ኮሚቴ በኢትዮጵያና ኤርትራ ድንበር አካባቢ «ወታደራዊ ታዛቢ ቡድን» ለመላክ እቅድ አውጥተው መጨረሳቸውን ዘግቧል።</p>

<p>ይኸው ዘገባ «ማክሰኞ ዕለት የተባበሩት መንግስታት በኢትዮጵያና ኤርትራ መካከል ዓመት ሙሉ የዘለቀውን የድንበር ጦርነት እልባት ለመስጠት ወታደራዊ ታዛቢ ቡድን ለመላክና የድንበር ክለላ ባለሙያዎችን ለማሰማራት ዝግጁ መሆኑን አስታውቋል።</p>

<p>ይህ ጥያቄ የቀረበው የተ.መ.ዱ ልዩ ልዑክ መሐመድ ሳህኑን ኢትዮጵያ ገብተው ከኤርትራ ጋር በአ.አ.ድ የሰላም ሃሳብ ዙሪያ እንድትደራደር ሁኔታዎችን ለማመቻቸት በሚሞክሩበት ጊዜ ነው። ሰኞ ዕለት ሳህኑን ከፕሬዝዳንት ኢሳያስ አፈወርቂ ጋር የተገናኙ ሲሆን የውጭ ጉዳይ ሚኒስቴር መግለጫ ኤርትራ የአ.አ.ድን ሃሳብ ትቀበላለች ሲል ገልጿል። ሳህኑን በሁለቱ አገሮች መካከል «የምልልሶሽ ዲፕሎማሲ» ያደርጋሉ ተብሎ ይጠበቃል።</p>

<p>ዓለም አቀፋዊ ታዛቢ ኃይል በተ.መ.ድና በአ.አ.ድ ተቋቁሞ በድንበር አካባቢ ሊሰፍር እንደሚችል የተ.መ.ድ ዲፕሎማቶች ተናግረዋል። ከዚያ በኋላ የሚኖረው የተኩስ ማቆም ስምምነት አ.አ.ድ ባቀረበው የሰላም መፍትሔ ላይ የሚቆም ይሆናል። በይናሮቢ የሚገኘው የተ.መ.ድ መረጃ ክፍል ኢሪን ከሆነ የተ.መ.ድና የአ.አ.ድ ባለሙያዎች ለወታደራዊ ታዛቢ ኃይል በግጭቱ ቀጠና እንዴት ሆኖ እንደሚሰፍር እቅድ አውጥተው ጨርሰዋል።</p>

<p>ኢሪን /እርእኝ/ የተባለው የተ.መ.ድ መረጃ ክፍል በበኩሉ በቀጥታ ባወጣው መግለጫ፦ የአ.አ.ድና የተ.መ.ድ ባለሙያዎች ባለፈው ሳምንት ኒውዮርክ ላይ ተገናኝተው በኢትዮጵያና ኤርትራ ሊላክ ለሚችለው የሰላም አስጠባቂ ኃይል «የመጀመሪያ ደረጃ እቅድ» ለማውጣት ስራ ጀምረዋል። የሰላሙ ተልዕኮ ለአንድ ዓመት የዘለቀውን ግብ-ግብ እልባት ለመስጠት የሚሞክርበት መንገድ ነው።</p>

<p>በተ.መ.ድና በአ.አ.ድ ውስጥ ያሉ ምንጮች ለኢሪን በተለይ እንዳሉት ከሆነ በእቅዱ ዙሪያ የሚነጋገሩባቸው ነጥቦች የወታደራዊ ታዛቢዎች ስለሚሰፍሩበት ሁኔታ፣ የድንበር አከላልና ይህን ሁሉ ለማድረግ የሚበቃ ገንዘብ ስለሚያሰባስቡበት ሁኔታ ነው።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሚያዝያ 22 ቀን 1991</a></p>

</body>
</html>	
