<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የአ.አ.ድ ቃል አቀባይን አባባል የድርጅቱን አቋም አያንፀባርቅም አለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የአ.አ.ድ ቃል አቀባይን አባባል የድርጅቱን አቋም አያንፀባርቅም አለች</h2>


<p>አዲስ አበባ፦ ኢትዮጵያ የአፍሪካ አንድነት ድርጅት ባለሥልጣናት የአአድ የሰላም ዕቅድ ተግባራዊ ከመሆኑ በፊት በሁለቱ አገሮች መካከል የተኩስ አቁም መደረግ አለበት ብለው ያወጡትን መግለጫ ውድቅ አድርጋለች።</p>

<p>የኢትዮጵያ መንግሥት ቃል አቀባይ ወ/ሪት ሰሎሜ ታደሰ ለፓና እንደገለፁት «ይህ መግለጫ የአ.አ.ድን አቋም የሚገልጽ እንዳልሆነ አልጠራጠርም ምናልባትም የኢብራሂም ዳጋሽ የግል አስተያየት ሳይሆን አይቀርም» ብለዋል።</p>

<p>የአ.አ.ድ ቃል አቀባይ ኢብራሂም ዳጋሽ በወርሃዊው መግለጫቸው ሰኞ ዕለት እንደገለፁት «እኛ (አ.አ.ድ) ቅድሚያ የምንሰጠው በአ.አ.ድ የቀረበውን የሰላም ዕቅድ ተግባራዊ ከመሆኑ በፊት ሁለቱም አገሮች የተኩስ አቁም ማድረግ አለባቸው» አስረግጠውም እንደተናገሩት በመጀመሪያ ሁለቱ አገሮች የተኩስ አቁም ላይ ካልደረሱ የአ.አ.ድን የሰላም ዕቅድን ተግባራዊ ማድረግ አይቻልም ብለዋል።</p>

<p>ወ/ሪት ሰሎሜም የአ.አ.ድ የሰላም ዕቅድ ተኩስ አቁምን ግጭቱን ለማስቆም የቀረበውን የሰላም ዕቅድ ተግባራዊ ለማድረግ እንደቅድመ ሁኔታ የተቀመጠ አይደለም በማለት አጥብቀው ተናግረዋል። የሰላም ዕቅዱ እንደ «ፓኬጅ» ነው ተግባራዊ መሆን ያለበት እንጅ በተናጠል የሚተገበር አይደለም በማለት ወ/ሪት ሰሎሜ አያይዘው ተናግረዋል።</p>

<p>ወ/ሪት ሰሎሜ በመቀጠልም «የሚስተር ዳጋሽ አስተያየት እንዳለ ሆኖ አ.አ.ድ በሰላሙ ዕቅድ ላይ የሰፈረውን የኤርትራ ጦር ከኢትዮጵያ ግዛት የመውጣት ጥያቄ በቅድሚያ ተግባራዊ መሆን አለበት የሚለውን አቋሙን እንዳልቀየረ እርግጠኛ ነኝ» ብለዋል።</p>

<p>ይህን የኢትዮጵያ መንግስት አቋም ጠቅላይ ሚኒስትር መለስ ዜናዊ ባለፈው ሣምንት ኢትዮጵያን ለጐበኙት ለተባበሩት መንግሥታት ልዩ ልዑክ መሐመድ ሳህኑን ገልጸውላቸዋል።</p>

<p>የአ.አ.ድን የሰላም ዕቅድ አንድ በአንድ ተግባራዊ ከመደረጋቸው በፊት የኤርትራ ጦር በአጭር ጊዜ ውስጥ ከያዘው የኢትዮጵያ ግዝቶች ለቆ መውጣት አለበት። ይህ ነው የሁለቱን አገሮችን ግጭት ለመፍታት መንደርደሪያ መሆን ያለበት በማለት ጠ/ሚ/ር መለስ ዜናዊ ለመሐመድ ሳህኑን አስረድተዋቸዋል።(ፓና)</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሚያዝያ 29 ቀን 1991</a></p>

</body>
</html>	
