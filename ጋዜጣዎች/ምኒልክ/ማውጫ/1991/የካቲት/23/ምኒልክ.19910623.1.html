<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዝክር ለእምዬ ምኒልክ ድል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዝክር ለእምዬ ምኒልክ ድል</h1>


<p>የዛሬ 103 ዓመት ታላቁ የኢትዮጵያ ንጉሰ ነገስት አፄ ምኒልክ ከኢትዮጵያ ሕዝቦች የተወጣጣ ጦር እየመሩ በአውሮፓውያን ላይ ታላቅ ወታደራዊ ድል በመቀዳጀት ነፃ ያልሆኑ የዓለም ሕዝቦች ለመንግስትነት የሚያበቃ ኃይል እንዳላቸው አስመስክረዋል። ይህ የአድዋ ጦርነት በዓለም ላይ የነጮችን የበላይነት የቀጨ በምኒልክ የተመራ በሀበሻ ተራሮች ላይ የተሰራ ድራማ ነበር።</p>

<p>የዛሬ 103 ዓመት አፄ ምኒልክ ጣሊያን አገራችንን በወረረ ጊዜ የሚከተለውን አዋጅ ተናግረው ነበር። «እግዚአብሔር በቸርነቱ እስካሁን ጠላት አጥፍቶ አገር አስፋፍቶ አኖረኝ። እኔም እስካሁን በእግዚአብሔር ቸርነት ገዛሁ። እንግዲህ ብሞትም ሞት የሁሉ ነውና ስለእኔ ሞት አላዝንም። ደግሞ እግዚአብሔር አሳፍሮኝ አያውቅም። ከእንግዲህም ያሳፍረኛል ብዬ አልጠራጠርም። አሁንም አገር የሚያጠፋ ሃይማኖት የሚለውጥ ጠላት እግዚአብሔር የወሰነልንን የባሕር በር አልፎ መጥቷልና እኔም ያገሬን ከብት ማለቅ የሰውንም መድከም አይቼ እስካሁን ዝም ብለው ደግሞ እያለፈ እንደፍልፈል መሬት ይቆፍር ጀመር። አሁን ግን በእግዚአብሔር ረዳትነት አገሬን አሳልፌ አልሰጠውም። ያገሬ ሰው ካሁን ቀደም የበደልኩህ አይመስለኝም። አንተም እስካሁን አላስቀየምኸኝም። ጉልበት ያለህ በጉልበትህ እርዳኝ። ጉልበት የሌለህ ለልጅህ ለሚስትህ ለሃይማኖትህ ስትል በሃዘን እርዳኝ። ወስልተህ የቀረህ ግን ኋላ ትጣላኛለህ። አልተውህም። ማርያምን ለዚህ አማላጅ የለኝም። ዘመቻዬ በጥቅምት ነውና የሸዋ ሰው እስከ ጥቅምት እኩሌታ ድረስ ወረይሉ ከተህ ላግኝህ» የሚል ነበር።</p>

<p>በዚህ አዋጅ ተጠርቶ ወደ ትግራይ የተመመው የኢትዮጵያ ጦር የጣሊያንን ሰራዊት ድል አደረጉ።</p>

<p>የዐድዋ ጦርነትም ሆነ የጣልያን ሰራዊትም ድል በመሆን ብቻ አልነበረው የተዋረደው። የሞተው ሞቶ ከጄኔራል እስከ ወታደር አለቃና ምንዝር ነጭ ከጥቁር በኢትዮያውያን እጅ የምርኮ ሰለባ ሆኑ።</p>

<p>የኢትዮጵያን ባሕልና ትግርኛ ቋንቋን የሚያውቀው የአዲኳላው ምስለኔ ቲኔንቲ ሮቬርሲ ለማዦር ቶምሶ ባልደረባ ሆኖ ወደ መሀል ሀገር መጡ። መጋቢት 2/1988 ጀምረው አፄ ምኒልክ ሰፈር እስኪደርሱ ድረስ የተመለከተውን ቲኔንቲ ሮቬርሲ እንዲህ አድርጎ ነበር የከተበው።</p>

<p>«ከአዲ ቆሆት በማግስቱ ተነስተን 2 ሰዓት እንደተጓዝን አፄ ምኒልክ ያሉበትን እኛም መኳንንቱም አናውቅም ነበርና አስተዋዩ ፊታውራሪ ደሳለኝ በያዘው መነፅር አተኩሮ ሲያይ እንደ ደመና የቆመ አቧራ ተመለከተና ወደ ፈርስ ማይ የሚጓዘው የሸዋ ጦር (ያፄ ምኒልክ) ነው ብሎ ነገረን። ወደዚያም ለመድረስ የዩሀን ሜዳ ማቋረጥ ነበረብን።</p>

<p>በዚሁ ሜዳ የካቲት 23 የሞቱት ያብዛኞቹ ጣልያኖች ሬሳ ፊታቸውን ወደ አንዲት ፈሰስ ወንዝ አድርገው እንደወደቁ ይታዩ ነበር። ሜዳው በሙሉ በሬሳ ተሸፍኖ ነበር። በአፍሪካ 6 ዓመት ስኖር ብዙ ቁስለኛና ሬሳ አይቻለሁ። የአቆርዳትንም የጦር ሜዳ ተመልክቻለሁ። ነገር ግን በዚህ ቀን በይሁ ሜዳ እንዳየሁት የመሰለ የሬሳ ብዛት በፍፁም አይቼ አላውቅም።</p>

<p>ጦርነቱ በተደረገ በ8ኛው ቀን በመካከሉ ሳልፍ ሬሳውን አሸናፊዎቹ ሳይገፉት ጅብም ሳይነካው እንዳለ ነበር። ሬዳው አንዱ ካንዱ የተቀራረበ በመሆኑ በቅሎዎቻችን በእግራቸው እንዳይረግጡት በጥንቃቄ እንመራቸው ነበር። በሬሳ የተሸፈነው ረጅሙ ሜዳ እስካለቀ ድረስ በመሐረቤ አፍንጫዬን ይዤ ዓይኖቼን በግማሽ ከድኜ አቋረጥሁ ሲል ከድል በኋላ የነበረውን ሁኔታ ጽፏል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ልዩ ዕትም የካቲት 23 ቀን 1991</a></p>

</body>
</html>	
