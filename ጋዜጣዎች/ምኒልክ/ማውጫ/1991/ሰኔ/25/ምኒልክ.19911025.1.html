<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኬንያ የፀጥታ ሚኒስቴር ስለኦነግ የሰጠው መግለጫ አሳዝኖኛል ሲል ኦነግ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኬንያ የፀጥታ ሚኒስቴር ስለኦነግ የሰጠው መግለጫ አሳዝኖኛል ሲል ኦነግ መግለጫ አወጣ</h2>


<p>ባለፈው ሳምንት በኬንያ መንግስት በኩል ከዓመት በፊት በሰሜን ምስራቅ ከንያ ስለደረሰው ብጥብጥ ምርመራ አካሂዶ ያወጣውን ሪፖርት አስመልክቶ መግለጫ አውጥቷል። የኬንያ መንግስት ባለፈው ሳምንት ባወጣው ሪፖርት የሱማሌና የቦረና ጎሣ አባላት በተጋጩበት ጊዜ ለተፈጠረው ሁኔታ ኦነግን ተጠያቂ አድርጓል።</p>

<p>የኬንያ የአገር ውስጥ ፀጥታ ሚኒስትር በዋጅት ግጭት ውስጥ የኦነግ እጅ አለበት ሲሉ መግለጫ መስጠታቸው በእጅጉ አሳዝኖኛል ያለው የኦነግ መግለጫ ሚኒስትሩ የሰጡት መግለጫ መሠረት ያደረገው ተጨባጭ ማስረጃውን ሳይሆን ጥርጣሬን ነው። ድርጅታችንን ከጉዳዩ ጋር የሚያገናኘው አንድ ማስረጃ ሳያገኝ ከግጭቱ ጋር ማገናኘታቸው በጣም የሚያሳዝን ነው። ለህዝቡና ለጋዜጠኞች እንዲህ ዓይነት መሰረት የሌለው መግለጫ ሚኒስትሩ ከመስጠታቸው ብፊት ቢቆጠቡ ኖሮ ለሁላችንም ይበጅ ነበር። በዚህ ጉዳይ ዙሪያ ከዚህ በፊት እንደገለጽነው በግጭቱ ውስጥ እጃችን የለበትም። በተጨማሪም ግልጽ ማድረግ የምንፈልገው ኦነግ በኬንያ ግዛት ውስጥ ለመንቀሳቀስ ምንም ምክንያት እንደሌለውና ከአላማው ጋር በሚጋጭ ጉዳይ ውስጥ እጁን እንደማይከት ነው። ኦነግ አንድን ብሔር በሌላ ብሔር ላይ ማነሣሣትን በጥብቅ ይቃወማል በፖሊሲ ደረጃ ኦነግ በአፍሪካ ቀንድ ያሉ ብሔሮች በሰላማዊ መንገድ ተቻችለው መኖራቸውን ይደግፋል ብሏል።</p>

<p>የኬንያው ሚኒስቴር የሰጡት መግለጫ በኢትዮጵያ ውስጥ አማፂ የሆነው የኦሮሞ ነፃነት ግንባር በኬንያ ሰሜን ምስራቅ ባለፈው ዓመት በተፈፀምው እልቂት ውስጥ እጁ አለበት። የአገር ውስጥ ፀጥታ ሚኒስትር የሆኑት ማርዳን ማዶካ እንዳሉት ከሆነ ባለፈው ዓመት የቦረና ጎሣ አባላት በሱማሌ ከብት ባለቤቶች ላይ በመሣሪያ ድጋፍ ወረራ ሲያካሂዱ ኦነግ ከጎናቸው ተሰልፏል። ሚኒስትሩ ይህንን አስተያየት የሰጡት ባለፈው ኦክቶበር በበጋ ላይ የደረሰውን እልቂት መርምሮ ውጤቱን ይፋ ሲያደርግ ነው። በዋጅርግና በሞያሌ መካከል የተቀሰቀሰው የጎሣዎች ግጭት 124 ሰዎች ሲሞቱ 8 ሺህ ከብቶች አልቀዋል። የሞቱት ሰዎች ሬሳ በ46 የተለያዩ መቃብራት ውስጥ ተገኝተዋል። ግጭቱ የተነሳው ሱማሌዎች ፍቃድ ሳይጠይቁ በቦረና መሬት ላይ ከብቶቻቸውን በማስጋጣቸው ነበር። ሱማሌዎች በጊዜው ኬንያውያንና የኢትዮጵያን ኦሮሞዎች ወንጅለው ነበር። ሆኖም የኬንያ መንግስት የኦነግ አማፂያን በግዛቱ ውስጥ መንቀሳቀሳቸውን ሲያስተባብል ቆይቷል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሰኔ 25 ቀን 1991</a></p>

</body>
</html>	
