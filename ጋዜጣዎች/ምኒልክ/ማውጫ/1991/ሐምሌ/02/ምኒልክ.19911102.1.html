<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምዕራባውያን ዲፕሎማቶች ኢትዮጵያ በሱማሌ ጣልቃ መግባቷን ውስጥ ውስጡን ይደግፋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምዕራባውያን ዲፕሎማቶች ኢትዮጵያ በሱማሌ ጣልቃ መግባቷን ውስጥ ውስጡን ይደግፋሉ</h2>

<h3 class="align-center">ጠ/ሚ መለስ ኢትዮጵያ በሶማሊያ ውስጥ መግባቷን አመኑ</h3>


<p>ሬውተርስ፦ኢትዮጵያ በሱማሌ ጣልቃ መግባቷ በሱማሌ ያለውን ሁኔታ በገንቢ መልኩ ሊቀይረው እንደሚችልና ይህንንም ምዕራባውያን በበጐ መልኩ እንደሚመለከቱት ዘግቧል።</p>

<p>ኢትዮጵያ የሱማሌን ድንበር ያቋረጠችው ሙሉ ለሙሉ የራሷን ጥቅም ለማስጠበቅ ቢሆንም በሂደት ለረጅም ጊዜ ለተሰቃዩት ሱማሌዎች ሰላም ሊወርድ የሚችልበትን መንገድ ሊያመቻች ይችላል።</p>

<p>በግምት ወደ 3000 የሚጠጉ የኢትዮጵያ ወታደሮች በሱማሌ ውስጥ መስፈራቸው በሱማሊያ ያለውን የኃይል ሚዛን የቀለበሰው ሲሆን ትልቁ የሱማሌ አንጃ መሪ የሆኑትን ሁሴን አይዲድ ወደ ተከላካይነት ለውጣቸዋል።</p>

<p>ዲፕሎማቶች ተስፋ የሚያደርጉት ይህ ሁኔታ አይዲድንና ሌሎች የአንጃ መሪዎች ሀገሪቱን በተናጠል ለመግዛት ያላቸውን ምኞት ለአንዴና ለመጨረሻ ጊዜ ያመክነዋል የሚል ነው። ይህ ሲሆን በአካባቢው ካሉ የአንጃ መሪዎች ለመደራደር የበለጠ ዝግጁ ያደርጋቸዋል የሚል ተስፋ አለ። ሆኖም አንዳንድ የአንጃ መሪዎች ይህ አዲስ ዙር ውጊያ ከቁጥጥር ውጭ ወጥቶ የአካባቢ አገሮች ወደ አገሪቱ መሳሪያ እንዲያጐርፉ ሊያደርጋቸው ይችላል ብለው ሰግተዋል።</p>

<p>የኢትዮጵያ ጣልቃ ገብነት ጉልህ እንድምታ ያሳደረው ባለፈው ወር ሰራዊቴ የራህወይን ሪዝስታንስ አርሚ /አ.አር.ኤ/ የሚባለውን አንጃ በመርዳት የአይዲድ አንጃ ለ4 ዓመታት ተቆጣጥሮት የነበረውን ባይድዋን ስትለቅቅ ነው።</p>

<p>የአር.አር.ኤ ተዋጊዎች በባይድዋ አካባቢ ካሉ ጐሳ የተወጣጡ በመሆናቸው ድጋፍ ያላቸው ቢሆኑም ያለ ኢትዮጵያ ድጋፍ ከተማዋን መያዝ አይችሉም ነበር። አር.አር.ኤ ከተማዋን ከተቆጣጠረ በኋላ የሕዝቡ ብዛት ከ15.000 ወደ 50.000 እንዳደገ የተመድ ባለሥልጣናት ይናገራሉ። ሕዝቡ ሸሽቶ የነበረው የአይዲድን አስተዳደር ነበር። ወደ ከተማዋ በመመለስ ሕዝቡ በአንድ ወቅት መካከለኛ የኑሮ ደረጃ የነበራቸው ሕይወት ለማስመለስ ተስፋ ያደርጋሉ። ከተማዋ በውስጧ በተደረጉ ውጊያዎች ፈራርሳለች።</p>

<p>የዓለም አቀፉ ማሕበረሰቡን በይፋ ኢትዮጵያና ኤርትራ በሱማሌ ውስጥ እየፈፀሙ ያሉትን ጣልቃ ገብነት ቢያወግዙም ዲፕሎማቶቹ ውስጥ ውስጡን ሁኔታውን ሙሉ ለሙሉ እንደማይጠላ ይናገራሉ።</p>

<p>«አይዲድን ጐድቷቸዋል። እንዲራደሩ ሊያስገድዳቸው ይችላል» አንድ ከፍተኛ ደረጃ ያላቸው ዲፕሎማት። ሌላው ዲፕሎማት ደግሞ እንደሚሉት በሱማሊያ ላለፉት 8 ዓመታት የታየው የተዘበራረቀ ሁኔታ መቀጠሉ አደገኛ መሆኑንና የኢትዮጵያ ጣልቃ መግባት ለሰላም ድርድር ቅድመ ሁኔታዎችን ሊያመቻች ይችላል ብለዋል። ግን ይህ ሊሆን የሚችለው ኢትዮጵያ ብዙ እስካልገፋች ብቻ ነው ብለዋል።</p>

<p>«መጠነ ሰፊ ጣልቃ ገብነት እስካልፈፀሙና ሰራዊታቸውን ወደ ኋላ ከመለሱ እንዳላየን በመምሰል ሁኔታውን ልንቀበል እንችላለን» ብለዋል ዲፕሎማቱ።</p>

<p>አይዲድ ለኦነግ ድጋፍ የሚሰጡ በመሆናቸው ኢትዮጵያ ለረጅም ጊዜ በጥርጣሬ የምትመለከታቸው ሲሆን የኢትዮጵያ አማፂያኑ በሰማሌ ካሉ ቤዞቻቸው እየተነሱ ወደ ኢትዮጵያ ጥቃት ያደርሳሉ። ባለፈው ዓመት ከኤርትራ ጋር ኢትዮጵያ ጦርነት ውስጥ ስትገባ ጥርጣሬው በጣም አይሏል። በኢትዮጵያ ድንበር አካባቢ ችግር ለመፍጠር ኤርትራ ለአይዲድ ብዙ መሳሪያ ልካ ነበር። የኢትዮጵያ ምላሽ አር .አር.ኤንን የሚደግፍ ጦር በማሰማራት በድንበር ቀጠና «የዋስትና ቀጠና» ለመፍጠር መሞከር ነው።</p>

<p>የቀድሞ የአሜሪካ ማሪን የነበሩት ሁሴን አይዲድ መሰረት ያላቸው በደቡብ ሞቃዲሾ ሲሆን አሁን የተዳከሙ ቢሆኑም ሙሉ ለሙሉ አልጠፉም። በቅርቡም በኤርትራ በሊቢያና በግብፅ ዋናዎቹ የውጭ ደጋፊዎቹ እየተዘዋወሩ ድጋፍ ለማሰባሰብ ጥረዋል።</p>

<p>ወደ ሞቃዲሾ ሲመለሱ ገንዘብና መሳሪያ ይዘው ተመለሱ። ኢትዮጵያ ለቃ የመውጣቷን እድል በይበልጥ ስለሚያጠበው ሱማሊያ በመሳሪያ ልትጥለቀለቅ ትችላለች። «የያዛት በጣም አደገኛ ጨዋታ ነው» ይላሉ ጄኔራል ሞርጋን።</p>

<p>ዘግይቶ በደረሰን ዜና መሠረት ኢትዮጵያ የራሷንና የአካባቢዋን ሰላም ለማስጠበቅ በሱማልያ አንዳንድ አካባቢዎች እርምጃ መውሰዷን የኢትዮጵያው ጠቅላይ ሚኒስትር መለስ ዜናዊ ትናንት ማምሻውን ለጋዜጠኞች በሰጡት ማብራሪያ ላይ አረጋገጡ። «የሱማሊያ አንጃዎች አካባቢው ለመጠበቅ እንዲተባበሩን ጠየቅናቸው የተቻላቸውን ያህል ሊረዱን ሞክረዋል» በማለት አስተያየታቸውን ሰጥተዋል።</p>

<p>«ጌዶ በተባለው የሶማሊያ ክፍል አልኢትሃድ ጋር የተደረጉ ነገሮች አሉ» የሚሉት ጠ/ሚኒስትሩ እነዚህ ተደረጉ የሚሉት ነገሮች ጦርነቶች መሆናቸውን ታዛቢዎች ያብራራሉ። ጠ/ሚኒስትሩ አያይዘውም «እንደዚሁም በራሕዋይን ጐሳ አካባቢ የተሰሩ ስራዎች አሉ። ይህ በሶማሊያ ላይ ጣልቃ በመግባት መልኩ የሚፈፀም ሣይሆን ማዕከላዊ መንግሥት በሌለበት ሁኔታ ከአካባቢው የጐሳ መሪዎች እርዳታ በመጠበቅ ከእነሱ ጋር በመተባበር ፀጥታችንን የማስከበር ሁኔታ ነው። በዚህ አጋጣሚ እስካሁን በተደረጉ ሙከራዎች ፀጥታችንን አደጋ ላይ ሊያደርስ የሚችል ሁኔታ የለም፤ ለወደፊቱም ይኖራል የሚል ግምት የለኝም። ይህንን ደግሞ የሶማሊያን ሕዝብ መብትና ጥቅም በምንም ዓይነት መልኩ በማይቃወም፤ የሶማሊያን የሰላም ጥረት በምንም መልኩ በማያቃውስ መልኩ ለመፈፀም ከዚህ በፊትም በዚህ መልኩ ነው የሰራነው፤ ለወደፊትም በዚሁ መልኩ ነው የምንሰራው» ሲሉ ለጋዜጠኞች በሰጡት መግለጫቸው ላይ አረጋግጠዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሐምሌ 2 ቀን 1991</a></p>

</body>
</html>	
