<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ፓርላማ አባል ሱዳን ጥገኝነት ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ፓርላማ አባል ሱዳን ጥገኝነት ጠየቁ</h1>


<p>የጋምቤላን ክልልን ወክለው በተወካዮች ምክር ቤት አባል የነበሩት ቴታሎች ዶማች ከአዲስ አበባ ጠፍተው ሱዳን መግባታቸውን አንድ የጋምቤላ ክልል ምክር ቤት አስታውቀዋል። ከተወካዮች ምክር ቤቱ አባል ሌላ በክልሉ በአስተዳደር ይሰሩ የነበሩ ሌላ አንድ የመንግሥት ተቀጣሪ አብረዋቸው ጠፍተዋል።</p>

<p>እኚህ አቶ ቼሆል ዲወ የተባሉት የክልሉ ሰራተኛ እንደታሰሩ በክልሉ ም/ቤት ትዕዛዝ ወጥቶባቸው ተደብቀውበታል በሚባለው አዲስ አበባ አካባቢ ከፍተኛ ክትትል ሲደረግባቸው ቆይቷል።</p>

<p>አቶ ቼሆል የጋምቤላ ሕዝቦች ዲሞክራሲያዊ አንድነት ፓርቲ የስራ አስፈፃሚ ኮሚቴ አባል የነበሩ ሲሆን በክልሉ የኢሕአዴግ ደጋፊ ናቸው በመባል ከሚታወቁት መካከል ግንባር ቀደሙ ናቸው። አቶ ቼሆል በድምሩ 46 የክልሉ ባለስልጣናትንና የሠራዊቱ መኮንኖችን ከደቡብ አማፅያን መሪ ሪክ ማቼል ጋር ያብራሉ ብለው ክስ ሰንዝረው እንደነበረ ይታወሳል። ሪክ ማቼል ከሱዳን መንግሥት ጋር የሰላም ስምምነት ተፈራርመው በደቡብ ሱዳን የአስተዳደር ስልጣን ተሰጥቷቸው እስከቅርብ ጊዜ ድረስ በኢሕአዴግ በሚመራው መንግሥት ይደገፍ የነበረውን የጆን ጋራንግ የደቡብ አማጽያን አንጃ እየተዋጉ የሚገኙ ናቸው። በጋምቤላ አካባቢ የሰፈረው የሪክ ማቼል ሰራዊትና የኢሕአዴግ ሰራዊት መለስተኛ ውጊያ በየጊዜው እየገጠሙ እርስ በርሳቸው ላይ መጠነኛ ጉዳት እያደረሱ መቆየታቸውን በተለያዩ ጊዜያት ከአካባቢው የሚወጡ ዘገባዎች ይናገሩ እንደነበር ይታወሳል።</p>

<p>ሪክ ማቼል ብሔራቸው ኑር ሲሆን በጋምቤላ ውስጥ ባሉት ኢትዮጵያውያን ኑሮች ዘንድ ከፍተኛ አድናቆትና ተወዳጅነት ያላቸው መሆናቸው ይነገርላቸዋል። በደርግ ዘመን ሪክ ማቼል በጋምቤላ አካባቢ በተደጋጋሚ ይታዩ የነበረ ሲሆን በጆን ጋራንግ ስር ከነበሩት አዛዦች መካከል ትልቅ ችሎታ የነበራቸው መሆናቸው የሚነገርላቸው ናቸው። በአንፃሩ ጆን ጋራንግ ዲንካ ሲሆኑ ብሔር ከጥቁሮቹ መካከል በቁጥር ትልቅ ቢሆንም ብዙሃን /ከሃምሳ ከመቶ በላይ/ እንዳልሆነ ግን አሃዞች ያስረዳሉ።</p>

<p>አቶ ቼሆል በ46 ባለሥልጣናት ላይ የሰነዘሩት ውንጀላ በሂደት ተጣርቶ መሠረት የሌለው መሆኑን የተደረሰበት ሲሆን ከዚሁ ጋር በተያያዘ ጉዳይ በጥቅምት ወር እንዲታሰሩ ትዕዛዝ ተላልፎባቸዋል። አቶ ቼሆል አዲስ አበባ መጥተው ከአቶ ቴታሎች ዶማች ጋር ሲሆን አቶ ቴታሎች ወደ ጋምቤላ እሄዳለሁ በማለት ለተወካዮች ም/ቤት አሳውቀው ወደ ሱዳን በዶምቢዶሎ በኩል መጥፋታቸውን ለማወቅ ተችሏል። አንድ የጋምቤላ ሕዝቦች ዲሞክራሲያዊ አንድነት ፓርቲ አባል እንደሚሉት ከሆነ ሁለቱ ግለሰቦች ሱዳን ውስጥ ያመሩት የሪክ ማቼል ኃይሎች ወዳሉበት አካባቢ ነው።</p>

<p>በጋምበላ ሁለት ዋና ዋና ብሔሮች ኑዌርና አኙዋክ ሲሆኑ አንዱ ከኢሕአዴግ ጋር በቅርብ በመተባበር /አኙዋክ/ ሌላኛው ደግሞ /ኑዌር/ ከሱዳኖች ጋር በማበር ትልቅ ፍጭት ውስጥ እንዳሉ የፖለቲካ ታዛቢዎች ይናገራሉ።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ታህሳስ 23 ቀን 1991</a></p>

</body>
</html>	
