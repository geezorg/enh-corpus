<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጦርነቱ የኦሮሞና የኦጋዴን ሕዝቦችን አይመለከትም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ጦርነቱ የኦሮሞና የኦጋዴን ሕዝቦችን አይመለከትም»</h1>


<p>የኦጋዴን ብሔራዊ ነፃ አውጪ ግንባር በቅርቡ በኦጋዴን ውስጥ በተደረገ ጉባዔ ተቀማጭነታቸው ኳታር እንደሆነ የሚነገርላቸውን መሪ አውርዶ በምትካቸው በዚአድባሬ ዘመን የባሕር ኃይል አዛዥ የነበሩ ኮማንደር በሊቀመንበርነት ማስቀመጡን ይፋ አድርጓል።</p>

<p>ኮማንደሩ የዚአድባሬ መንግስት ከወደቀ በኋላ ወደ እንግሊዝ አገር በመሸሽ መዲና በሆነችው ለንደን ውስጥ የቆዩ ናቸው። ኮማንደሩ ወደ አስመራ ለጉብኝት ተጠርተው አስመራ ገብተዋል ይባላል። በአስመራ ከኢሳያስ ጋር ተገናኝተው መነጋገራቸውም ይነገራል።</p>

<p>ኮማንደሩ የኦጋዴን ተወላጅ ቢሆኑም ትምህርታቸውንና የስራ ልምዳቸውን ያገኙት እዚያው ሱማሊያ ውስጥ ነው። የዚያድባሬ በስልጣን ዘመናቸው የራሳቸው ጐሳ አባላት ከሆኑት አባላት ሌላ የኢትዮጵያ ኦጋዴን ተወላጆችን ያቀርቡ ነበር። ሆኖም ሱማሊያ በኢትዮጵያ ተሸንፋ ኦጋዴንን ከለቀቀች በኋላ ዚያድባሬ ለኦጋዴኖች የነበራቸውን ልዩ አመለካከት በጥርጥሬ በመተካታቸው ቅንጅቱ ፈርሶ ኦጋዴኖች ከመንግሥት መዋቅሮች ተገለው ነበር። በተያያዘ ዜና ይኼው የኦብነግ አንጃ ቡድንና የኦነግ አመራር አባላት ስሙ በውል ባልተጠቀሰ ስፍራ ከሕዳር 16-17/1991 ባደረጉት የጋራ ስብሰባ የኦሮሞና የኦጋዴን ሕዝቦች የሻዕቢያን ወረራ በመመከት ተግባር ላይ እንዳይሳተፍ ለሕዝቦቻቸው ጥሪ አስተላልፈዋል።</p>

<p>ሁለቱ ድርጅቶች የተፈጠረውን ግጭት አስመልክተው ባወጡትና ባሰራጩት መግለጫ «ጦርነቱ የኦሮሞና የኦጋዴን ሕዝቦችን አይመለከትም» ብለዋል። አያይዘውም ለፀጥታ አስጊ በመሆናቸው ከኢትዮጵያ የተባረሩትን ኤርትራውያንን አስመልክቶ የኢትዮጵያ መንግስት የወሰደውን እርምጃ ኮንነዋል።</p>

<p>በኢትዮጵያ መንግሥት በኩል ያለውን ሁኔታ አስመልክተው «የመስፋፋት ፖሊሲ አደገኛ ነው» ብለውታል። ድርጅቶቹ ያወጡትን መግለጫዎች ኦነግ በሚያንቀሳቅሰው ሬዲዮ ላይ አስተላልፎታል። የኦነግ ሬዲዮ ከሱዳን ሆኖ እንደሚተላለፍ የሚነገር ሲሆን በቅርቡ በኢትዮጵያና በሱዳን መንግሥታት መካከል ተደርሶ ነበር በተባለ መቀራረብ ሳቢያ በካርቱም የሚነገኘው የኦነግ ቢሮ ተዘጋ መባሉ ይታወሳል።</p>

<p>ኦነግ ትኩረት አድማሱን ከሱዳንና ምዕራብ ኦሮሚያ ወደ ሱማሌና ምስራቅ ኦሮሚያ በማዞር በሱማሌ ውስጥ መጠነ ሰፊ ዝግጅት እያደረገ መሆኑ ይነገርለታል። ድርጅቱ የመዋቅር ማስተካከያ እርምጃ ያላቸውን ክንዋኔዎች ከመፈፀሙም ባሻገር መሪው አቶ ገላሳ ወደ ሊቢያ በመሄድ በውል ያልታወቀ የገንዘብ ድጋፍ ይዘው መመለሳቸው ይታወቃል።</p>

<p>ወደ ኦብነግ ጉዳይ ስንመለስ ድርጅቱ የዛሬ ዓመት ተኩል ገደማ ለሁለት ተከፍሎ ተለቅ ያለው አንጃ በሕጋዊ መድረኩ ላ ለመንቀሳቀስ ወስኖ የተወሰነ ግዜ አሳልፏል። ሆኖም ሂደቱ ብዙም ሳይዘልቅ ይኼው አንጃ እንደገና ለሁለቱ በመከፈሉ ገሚሱ በሕጋዊ መድረክ ላይ መንቀሳቀስ ሲቀጥል ሌላው አንጃ ግን ወደ ቀድሞ ሁኔታው ተመልሷል። ከሁለቱ አንጃዎች የትኛው ትልቅ የትኛው ትንሽ እንደሆነ በውል ልንለይ አልቻልንም።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ታህሳስ 10 ቀን 1991</a></p>

</body>
</html>	
