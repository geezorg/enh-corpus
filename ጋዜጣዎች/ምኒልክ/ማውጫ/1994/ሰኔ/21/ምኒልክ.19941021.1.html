<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አፄ ኃይለሥላሴን ባዕታ ቤተክርስቲያን ያለምንም ጡሩምባና ጋጋታ ቀብረናቸዋል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"አፄ ኃይለሥላሴን ባዕታ ቤተክርስቲያን ያለምንም ጡሩምባና ጋጋታ ቀብረናቸዋል"</h1>


<p>ስለሳቸው ሞት ያልተባለ ነገር የለም። በኔ ላይ ብቻ ሳይሆን በነበረው የአመራር አባላት ላይ ያልተለጠፈብን ነገር የለም። በተለይ በኔ ላይ። ከሃገር ከወጣሁ በኋላ እንደሰማሁት 'ኮሎኔል አጥናፉና እሱ ሆነው ገብተው በመርዝ ገደሏቸው' ተባለ። የቤተመንግሥቱ ሠራተኛ ነው የተባለው ሰው ነው አሉ እንዲህ ያለው። ሌላ ወሬ ደግሞ 'በትራንስ አፈኗቸው' የሚል ነው። ዳዊት በፃፈው መፅሃፍ ደግሞ 'አንድ ወታደር አዞ አስገዳላቸው' ይላል። ወያኔ ደግሞ 'ገድሎ ቀብሮአቸው፣ የሚቀመጥበት መቀመጫ ሥር...ራሳቸው አፅም ላይ ነው የተቀመጠው' ብሎ አስወራ።</p>

<p>የሚገርም እጅግ የሚገርም ነው። እኔ ካብዮቱ በፊት በነበረው ሥርዓትየተጨቆንኩ ሰው አልነበርኩም። በግል ሕይወቴ የጐደለብኝም ነገር አልነበረም። ምናልባት አለቆቼ ዩኒቨርሲቲ ገብቼ ትምህርቴን እንዳልከታተል ስለከለከሉኝ ቅሬታ ቢኖረኝ ነው እንጂ በጃንሆይ ላይ የተለየ ጥላቻ አልነበረኝም። ከሥልጣን ካወረድናቸው በኋላ የኛን መንግሥት ሊያስቸግሩ የሚችሉበት አንዳችም ፖለቲካዊ ኃይል ወይም አቅም አልነበራቸውም። ስለዚህ እሳቸውን የማስገድልበት ምንም ምክንያት የለም።</p>

<p>ፓትርያርኩ ቢሮዬ መጡ። 'ፓትርያርኩ መጡ' ሲሉኝ "እኔ ጊዜ የለኝምና ኮሎኔል አጥናፉ ያናግራቸው" ስል፣ 'አይ እኔ ከኰሎኔል አጥናፉ ጋር አልነጋገርም። እሱማ ሊያጠፋኝ ነው የሚታገለኝ። እና ሻለቃ መንግሥቱ ያነጋግረኝ። ያለዚያ ልመለስ'ብለዋል አሉኝ። ፓትርያርኩና ኰሎኔል አጥናፉፈፅሞ አይዋደዱም። ምክንያቱ ምን እንደሆነ አይገባኝም። "እሺ ደህና፣ አስገቧቸው" አልኩና መጡ። ብቻቸውን አልነበሩም፤ ሌሎች ሁለት ጳጳሳት አብረዋቸው ነበሩ።</p>

<p>'ንጉሡ ካረፉ ሥላሴ ቤተክርስቲያን እንዲያርፉና አስፈላጊው ፀሎተ ፍትሐን እንድናደርግላቸው ይፈቀድልን' አሉ።</p>

<p>'ምን...ድነው እናንተ እስከዚህ ድረስ? አሁንም ንጉሡን እንደ ልዩ ፍጡር ከማየት እምነት አልወጣችሁም እንዴ? የሞተስ እንደሆነ? ምንድነው ሰው አይደለም እንዴ?' ብለው የሚያጣጥሉ ብዙ እንዳሉ ስለማውቅ ሥራ አስፈፃሚ ኰሚቴ ውስጥ ያሉትን ብቻ ሰበሰብኩና "እንዲህ ያለ ነገር ተጠይቋልና ምን ታስባላችሁ?" አልኳቸው።</p>

<p>ያሉኝ ምንድነው 'እሳቸውን ማየት ያለብን እንደ አንድ ተራ ሰው ነው።በሕግ በአዋጅ ወስነን ስናበቃ ከሥልጣናቸው ወርደዋል። ንጉሥ ስለነበሩና ሽማግሌ ስለሆኑ የሚያስፈልገውን ሰብአዊ እንክብካቤ እያደረግንላቸው ነው የቆዩት። በሰማኒያ ሁለት ዓመታቸው አረፉ። እድለኛ ናቸው። ከዚህ በተረፈ ሌላ ጳጳስ ምናምን...ሥላሴ የሚባለውን ነገር ትኩረት ልንሰጠው አይገባም። ካደረግነው እርምጃ ጋር ተቃራኒ (ኮንትራዲክተሪ) ነው' የሚል ነገር ነው። እንዳውም አንዱ ተነሳና 'እንዴ! ለመሆኑ ለምንድነው ሥላሴ የሚቀበሩት? እሳቸው እኮ አርበኛ አይደሉም። ሥላሴ የሚያርፉት አርበኞች ብቻ ናቸው'አለ።</p>

<p>አይ እንግዲህ አልኩና ፓትርያርኩን "ይቅርታ ያድርጉልኝ" ነገሩ እናንተ እንደምታስቡት አልሆነም። መልኩን ለውጦ እንዳውም ሌላ ነገር ነው ያስከተለው 'ንጉሡ አርበኛ አይደሉም፤ እዚያ አያርፉም። ፍትሐት ስላሉት ደግሞ ጳጳሱ ቢሆኑ ስንቱ ወታደር በየቀኑ ሲረግፍ ምነው ለነሱ ፍትሐት ለማድረግ አልጠየቁም?'የሚል ነገር ሁሉ ተነስቷል። ከርስዎ የምደብቀው ነገር የለም። ያለው ስሜት ፍፁም እናንተ እንደምታስቡት አይደለም። አንድ የፖለቲካ ችግር የሚያስከትል ስለሆነ ይቅርታ አድርጉልኝ።ምንም ማድረግ አልችልም አልኳቸውና ተሰናብተው ሄዱ።</p>

<p>በመጨረሻ ላይ ከሥራ አስፈፃሚው ኮሚቴ ጋር በተነጋገረርነው መሰረት መመሪያ ሰጠሁ። "እንግዲህ ይሄ ፍትሐት፤ ፐብሊሲቲና የመሳሰለውን ነገር ልንፈቅድ አንችልም። ይሄ ግልፅ ነው። ሕዝብም በበጐ የሚመለከተው ነገር አይደለም። በእርግጥ የሳቸውና የዘውድ ደጋፊዎች በበጐ መንፈስም፣ በቅንነት ወይም በወዳጅነት ይህንን የመሰለ ነገር ሊጠብቁ ይችላሉ። እና ደግሞ ከፖለቲካችን አንፃር ችግር መፍጠር የለበትም።"በመጨረሻ "የትይረፉ?" ሆነ ጥያቄው።</p>

<p>ባዕታ ተባለ። ባዕታ ገብተው ሲያበቁ ምንም አይነት ከበሮ፣ ጡሩምባና ጋጋታ ሳይኖር ይረፉ ተባለ። ይሄንኑ ትእዛዝ ለእስር ቤት ኰሚቴ አስተላለፍኩ። በዚሁ አከተመ።</p>

<p>ገነት፦ ታዲያ ትዕዛዙ መፈፀሙን አረጋግጠዋል?<br/> 
መንግሥቱ፦ አይ ትዕዛዜ ፍንክት የማይል ነገር ነው። ይፈፀማል። አይፈፀምም ብዬ ጥርጣሬ የለኝም። ሰውዬው አርፈዋል። መሰረታዊው የቄሶች ጥያቄ መልስ አግኝቷል። እኔ በጣም የሚያጣድፍና ጊዜ የማይሰጥ ሥራ አለብኝ። ችግር አለ። ወደዚያ ዞሬያለሁ። በዚሁ ሁኔታ ያለፍነውን ታሪክ ነው አንዴ በመርዝ፣ አንዴ በትራስ ገደላቸው፣ ምናምን እየተባለ የሚወራው። በደርጉ ውስጥ ስለሳቸው ጉዳይ ተነስቶ ምን ይሁኑ፣ ምን ብሎ ያሰበ ወይም ያሳሰበ ሰው ጨርሶ የለም። ወደመግደል እርምጃ ማምራት ቀርቶ ያሰበውም የለ።</p>

<p>ገነት፦ፅህፈት ቤትዎ ሥር የተገኘውስ አፅም?
መንግሥቱ፦ እኔ ምን አውቃለሁ? የማንን አፅም እንዳወጡ አላውቅም። የሚገባኝ ነገር አይደለም።</p>

<p>የአፄ ኃይለ ሥላሴ አፅም ነው የተባለ ባለፈው ዓመት በቅድስት ሥላሴ ቤተክርስቲያን መቀበሩ ይታወሳል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሰኔ 21 ቀን 1994</a></p>

</body>
</html>	














