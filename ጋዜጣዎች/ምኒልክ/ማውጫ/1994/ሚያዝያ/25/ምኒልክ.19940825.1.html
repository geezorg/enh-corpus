<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዶክተር ታዬ ቀጠሮ ዳግም ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዶክተር ታዬ ቀጠሮ ዳግም ተራዘመ</h1>


<p>በፌዴራሉ ጠቅላይ ፍ/ቤት በትናንትናው እለት ቀርበው በነበሩት የኢትዮጵያ መምህራን ማህበር ሊቀመንበር ዶ/ር ታዬ ወልደሰማያትና አብረዋቸው የተከሰሱት አቶ ገብረፃድቅ ኃ/ማሪያምና መቶ አለቃ ጫኔ እንደገና ለግንቦት 2 ቀን 1994 ዓ.ም ተቀጠሩ። ፍ/ቤቱ በዕለቱ ጉዳያቸውን የተመለከተው በቢሮ ውስጥ ሲሆን ጠበቃቸውን አቶ አበበ ወርቄን ሲወጡ እንዳነጋገርናቸው "ፍ/ቤቱ ቀጠሮውን ለአንድ ሳምንት ሊያራዝመው የቻለው ውሳኔውሊደርስለት ስላልቻለ ነው" ብለውናል።</p>

<p>በዕለቱ የዶ/ር ታዬ ወልደሰማያትን ጉዳይ ለመከታተል በርካታ ሰው የተገኘ ሲሆን ቀርተው የማያውቁት የውጭ ዜጎችም ነበሩ። ዶ/ር ታዬም ወደ ፍ/ቤቱ ጽ/ቤት ተጠርተው ከመግባታቸው በፊት በችሎት ተቀምጠው የነበሩትን የሙያ አጋሮቻቸውንና ወዳጆቻቸውን "ዛሬ መቼም ወደ ቤቴ አጅባችሁ ይዛችሁኝ ልትሄዱ እንደመጣችሁ አልጠራጠርም" ሲሉ ተደምጠዋል። ግንቦት 22 ሲመጣ በእስር ቤት 6 ዓመታት የሚያስቆጥሩት ዶ/ር ታዬ እንደካሁን ቀደሙ ሁሉ ፍ/ቤት ሲቀርቡ የመርበትበትና የመደናገጥ ስሜት አይታይባቸውም ነበር። እንደወትሮአቸውም አለባበሳቸውን አሳምረው ከወህኒ ቤት መጥተው ከመኪና ሲወርዱም ሆነ ወደ ወህኒ ቤቱ ሲመለሱ ፈገግ ብለው ጉዳያቸውን ለመከታተል የመጣውን ሰው እጃቸውን እያውለበለቡ ሠላምታ ሰጥተዋል።</p>

<p>እነ ዶ/ር ታዬ ሕገ-ወጥ የሆነ የፖለቲካ ድርጅት አቋቁማችኋል በሚል ክስ ተከሰው ከግንቦት 22/1988 ዓ.ም ጀምሮ በእስር ላይ የሚገኙ ሲሆን የከፍተኛ ፍ/ቤት ሰኔ 2 ቀን 1991 ዓ.ም ዶ/ር ታዬ ወልደሰማያት ላይ የ15 ዓመት፣ አቶ ገብረጻድቅ ኅይለማርያም ላይ የ13 ዓመት፣ መቶ አለቃ ጫኔ ላይ ደግሞ የ10 ዓመት እስራት ፈርዶባቸው ነበር። ሆኖም እነ ዶ/ር ታዬ የከፍተኛው ፍ/ቤት ያስተላለፈባቸው ውሳኔ አግባብ አይደለም በማለት ለጠቅላይ ፍ/ቤት ይግባኝ በማለታቸው ጉዳያቸው በፍ/ቤቱ እየታየ ነው። ፍ/ቤቱም ጉዳዩን በተለያየ ቀጠሮ ሲመረምር ቆይቶ ውሳኔ ለመስጠት መጀመሪያ ቀጠሮ ይዞ የነበርው ለመጋቢት 19 ቀን 1994 ዓ.ም ነበር። ሆኖም ዳኞች ባለመሟላታቸው ለትናንትናው እለት ሚያዝያ 24 ቀን ቀጠሮ ይዞ የነበረሲሆን አሁንም ለሶስተኛ ጊዜ ተለዋጭ ቀጠሮ ሠጥቷል።</p>


<p class="align-center"><a href="/Gazettas/Menilik/info/Menilik.sera.html">ምኒልክ ሚያዚያ 25 ቀን 1994</a></p>

</body>
</html>	














