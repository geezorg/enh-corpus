<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባድመ የኢትዮጵያ ናት፣ ማንም ከዚህ አያስወጣንም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባድመ የኢትዮጵያ ናት፣ ማንም ከዚህ አያስወጣንም</h1>


<p>በአወዛጋቢ የባድመ ከተማ ህይወት እንደቀድሞው መቀጠሏን በማስመልከት የተባበሩት መንግስታት ዜና ወኪል የሆነው ኢሪን የሚከተለውን ዘገባ አስተላልፏል።</p>


<p>ዛሬም በኢትዮጵያና በኤርትራ መንግስታት መካከሎች በዚች መንደር ዙሪያ የፕሮፓጋንዳው ጦርነት ተቀጣጥሏል። ሁለቱም የድንበር ኮሚሽኑ ውሳኔ ባድመን ለእኔ አድርጓታል በማለት እየተሟገቱ ይገኛሉ።</p>

<p>አለም ኢትዮጵያዊ ነው። ለዚህ ቅንጣት ያህል አልጠራጠርም "ማንም እንደሚያስታውሰው ባድመ ሁሌማ የኢትዮጵያ ነች" ይላል። በከተማዋ መሀል በሚገኘው ባድመ ሆቴል ውስጥ ተቀምጦ የነበረው አለም "ሁሉም ሕዝብ የሚነግርህ ይህንኑ ነው። ማንም ከዚህ አንስቶ የሚወስደን አይኖርም። ይሄ መኖሪያችን ነው" ብሏል።</p>

<p>መደበኛው የሙቀት መጠን 100 ዲግሪ ፋራናይት በሆነባት በዚች መንደር ምንም ዓይነት ዋጋ የሚያወጣ ማዕድን (ወርቅ ወይም አልማዝ) የለም። ለመንደሯ አቅራቢያ ያለው ወንዝ ከመንደሯ 30 ኪሎ ሜትር ርቆ ነው የሚገኘው። የመንደሯ ኮረብታማ ቢጫማ አፈር ለእርሻ እንዳትመች አድርጓታል። በመንደሯ ያለው አንድ ክሊኒክና አንድ ትምህርት ቤት ብቻ ሲሆን፣ እነዚህ ተቋማት ግን የሚያገለግሉት ከ5000 የማይበልጥ ሕዝብ ነው። ከጦርነቱ በፊት የመንደሯ ነዋሪ ህዝብ ቁጥር ከዚህ ይበልጥ ነበር። በመንደሯ ይኖሩየነበሩ 1000 ኤርትራውያን መንደሯን ለቀው ሸሽተዋል።</p>

<p>የኢትዮጵያ ባለሥልጣናት የድንበር ኮሚሽኑ በሰጠው ውሳኔ ላይ ማብራሪያ በማከል ባድመን ወዴት እንደከለላት ግልፅ እንዲያደርግ እየጠየቁ ናቸው። በየዕለቱ ማታ ማታ የኤርትራ ቴሌቪዥን ካርታ እያሳየ ባድመ በኤርትራ ግዛት መሆኗን እያመለከተ እንደሚገኝ ባለሥልጣናቱ ይናገራሉ።</p>

<p>የትግራይ ክልላዊ መንግስት ምክር ቤት አፈ ጉባዔ የሆኑት ዶ/ር ሰለምን እንቋይ የድንበር ኮሚሽኑ ለችግሩ ለአንዴና ለመጨረሻ ጊዜ እልባት ማበጀት እንዳለበት ያሳስባሉ። "ኮሚሽኑ ነገሮችን ግልፅ ሳያደርግ ውሳኔ አስተላልፏል። ህዝቡ ግን በካርታው ላይ ስለሰፈረው ድንበር በግልፅ የሚያውቀው ነገር የለም።" ብለዋል አፈ ጉባዔው ለጋዜጠኞች።</p>

<p>ባድመ ከ25 ኪሎ ሜትሩ ጊዜያዊ የደህነት ቀጠናው ውጭ እንደሆነች ይናገራሉ። ነፃ ቀጠናው ሁለቱን ሀገሮች ለመለየት በተ.መ.ድ የተመሰረተና በኤርትራ ግዛት የሚገኝ ሰላም አስከባሪ ሠራዊት የሰፈረበት ቦታ ነው።ኮሚሽኑ በውሳኔ በግልፅ ባድመ በካርታው ላይ የት ስፍራ እንደምትገኝ በግልፅ ባለማስቀመጡ ለማን እንደተከለለች አልታወቀም። መቀመጫውን ሄግ ያደረገው ኮሚሽንም ጉዳዩን ግልፅ ከማድረግ ተቆጥቧል።የድንበር ኮሚሽኑ ባወጣው በስም ሁለት ቦታ ጠቅሷታል። ኮሚሽኑ ከውሳኔው ጋር አያይዞ ባወጣቸው ካርታዎች ላይ ግን አንድም ቦታ አልጠቀሳትም።</p>

<p>የባድመ አስተዳደር ሊቀመንበር የሆኑት ኢትዮጵያዊው ወልደ ጊዮርጊስ ወልደ ማርያም ጦርነቱ በነዋሪው ህይወት ላይ ያስከተለውን ለውጥ እዚህግባ የሚባል እንዳልሆነ ይናገራሉ፣ 490 ስኩየር ኪሎ ሜትር ስፋት ባላት የባድመ መስተዳድር ከጦርነቱ በፊትም ሆነ አሁን እዚህ ግባ የሚባል የንግድ ተቋም የለም። በመንደሯ የሚገኙት በደርዘን የሚቆጠሩ ቡና ቤቶች በአካባቢው ላለው ሠራዊትና ሚሊሺያ አገልግሎት እየሰጡ ይገኛሉ። የኤድስን አስከፊነት የሚገልጹ ፖስተሮችም ተሰቅለው ይታያሉ።</p>

<p>የባድመ መስተዳድር ሊቀ መንበር በመሆን ለአምስት ዓመታት ያገለገሉት ወልደ ጊዮርጊስ ወልደማርያም ሀገሪቱ ባድመን ማጣት እንደማይሆንላት ገልፀዋል።</p>

<p>ሁለቱም መንግስት የድንበር ኮሚሽኑን ውሳኔን እንደተቀበሉት ይናገራሉ። የኤርትራው ፕሬዚዳንት ኢሳያስ አፈወርቂ የኮሚሽኑ ውሳኔ የኤርትራድንበር እንደሚለይ ይናገራሉ። "ድንበሩ በመሬት ላይ በሚካለልበት ጊዜ ህዝቡ ባድመ የት እንዳለች በትክክል ይረዳል። ውሳኔው ይህ ከሆነ እንግዲህ የጦርነቱ መንስዔ ምንድን ነበር? ኤርትራ ጦርነቱን አልጀመረችውም። ከዚህ በኋላም ጦርነት የማንሳት ፍላጐት የላትም። መረጃዎችም የሚያረጋግጡት ይህንኑ ነው" ብለዋል ፕ/ት ኢሳይስ።</p>

<p>በባድመ ዙሪያ የተፈጠረው ብዥታ ዋናው መነሻው መልከዓ ምድሩ ነው። ባድመ በመባል የሚጠራው አካባቢ ሰፋ ያለ ሲሆን፣ አንድ በዚህ ስም የምትጠራ መንደርንም (ከተማ) ያጠቃልላል። ድንበሩ በተግባር በመሬት ላይ እስኪካለል ድረስ ግን ማንም የሚያውቀው ነገር ይኖራል ተብሎ አይታሰብም።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሚያዚያ 18 ቀን 1994</a></p>

</body>
</html>	














