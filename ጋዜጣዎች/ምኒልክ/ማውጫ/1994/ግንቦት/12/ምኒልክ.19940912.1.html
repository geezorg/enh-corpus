<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ጦር በአሰብ ሊሰፍር ነው በሚስጢር የማዘዣ ጣቢያው ግንባታ ተጠናቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ ጦር በአሰብ ሊሰፍር ነው በሚስጢር የማዘዣ ጣቢያው ግንባታ ተጠናቋል</h2>


<p>"አሜሪካ ኢራቅን ስታጠቃ ማዕከላዊ ዕዝ የሚሆናትን ማዕከል በሚስጥር በአሰብ ወደብ ገነባች። የተገነባው ማዕከል ለአሜሪካ አየር ኃይልና ባህር ኃይል መነሻ ሆነው እንዲያገለግሉ ተደርገው ነው። የአሰብ አቧራማ መንገዶች ታርጋ በሌላቸው የአሜሪካ ነጫጭ መኪኖች ተሞልተዋል ወታደራዊ መኪና መሆናቸው ላያቸው ላይ ከተገጠመላቸው አንቴናዎች ያስታውቃል።</p>

<p>የአሰብ ወደብና መጋዝኖች እድሳት ተደርጐላቸው ለአሜሪካ ጦር ግልጋሎት እንዲሰጡ ተዘግተዋል። የአሜሪካ ጦር የዕዝ ማዕከል ሆኖ በተሰራው ቤት ላይ የሳተላይት ዲሾች ተገጥመዋል። ከአሰብ በስተሰሜን በኩል ያለው የአየር ማረፊያ እድሳት ተደርጐለት በምስራቅ አፍሪካ ትልቁ የአየር ማረፊያ ለመሆን ችሏል።</p>

<p>ይህ የአየር ማረፊያ በባህሪን አሜሪካ ያጣችውን የአየር ማረፊያ እንዲተካ ተደርጐ የተሰራ ነው። አዲሱ ማኮብኮቢያ ግዙፍ ቦንብ ጣዮችንና ተዋጊ ጄቶችን የሚያስተናግድ ነው።</p>

<p>በዳህላክ ደሴቶች ደግሞ እንዲሁም የአሜሪካ አየር ኃይልና ባህር ኃይልን የሚያስተናግዱ ግዙፍ ቤዞች ተቋቁመዋል። አሜሪካ በዳህላክ አካባቢ ቤዝ መክፈቷ ኢራቅ ውስጥ ያሉ ማንኛቸውንም ኢላማዎች ለመምታት ያስችላል። አሜሪካ አሁን በዳህላክ ደሴቶች ላይ በከፊል እየተጠቀመች ያለችው ከዚህ በፊት ሶቭዬቶች ሰርተዋቸው የነበሩትን የወደብና የአየር ማረፊያዎችን ነው። አሜሪካ በአሁኑ ሰዓት ኢራቅን ለመውረር ዝግጅት እያደረገች ነው" ሲል ዘግቧል።</p>

<p>በጉዳዩ ዙሪያ ያነጋገርናቸው ታዛቢዎች እንደገለፁልን ከሆነ በኢትዮ-ኤርትራ ጦርነት ወቅት ኢትዮጵያ አሰብን ይዛ ቢሆን ኑሮ አሜሪካዊያን ወደቡን ለመጠቀም ሲሉ ኢትዮጵያን ያላትን የባለቤትነት መብት እውቅና ይሰጡት ነበር ብለዋል። እንደዚህ ዓይነት የታሪክ አጋጣሚን ማለፏም እጅግ የሚያሳዝን ነው ብለውናል። አሰብ በኢትዮጵያ እጅ እንዳይወድቅ ዋነኛው ኃይል ሆነው የተንቀሳቀሱ መለስ ዜናዊ ሲሆኑ፣ ለዚህ የሰጡት ምክንያት አሰብን መንካት ማለት የኤርትራን የራስን ዕድል በራስ የመወሰን መብት እንደመጋፋት ይቆጠራል በማለት ነው። ሆኖም በአሁኑ ሰዓት መንግሥታቸው የኦሮሞን ህዝብ የራስን ዕድል በራስ የመወሰን መብት በመቃወሙ ከኦነግ ጋር እየተዋጋ ይገኛል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሐምሌ 12 ቀን 1994</a></p>

</body>
</html>	














