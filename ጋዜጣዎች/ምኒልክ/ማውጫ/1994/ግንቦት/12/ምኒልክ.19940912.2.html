<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በበየነ ወንዳፍራሽ ላይ የደህንነትና የኢምግሬሽን ባለሥልጣን መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በበየነ ወንዳፍራሽ ላይ የደህንነትና የኢምግሬሽን ባለሥልጣን መግለጫ አወጣ</h2>


<p>ከሻዕቢያ ድምፅ ጋር ለ12 ተከታታይ ቀናት ቃለምልልስ እያደረጉ የሚገኙትን አቶ በየነ ወንዳፍራሽን በሚመለከት የደህንነትና ኢምግሬሽንና የስደተኞች ጉዳይ ባለሥልጣን መግለጫ አወጣ።</p>

<p>ባለስልጣናቱ ያወጣው መግለጫ በከፊል እንዲህ ይነበባል "አቶ በየነ በ1986 ዓ.ም በቀድሞው የሃገር ውስጥ ጉዳይ ሚኒስቴር ተቀጥሮ ነበር። የተቀጠረበት የሥራ መደብ የሕዝብ ግንኙነት አገልግሎት ነው። በአንድ ፣መስሪያ ቤት የሕዝብ ግንኙነት ስራ ያለው ተግባርና ኃላፊነት ደግሞ ምንእንደሆነ በግልፅ የሚታወቅ ነው። አቶ በየነም በመስሪያ ቤቱ ውስጥ ከዚህ ውጪ ሌላ ስራ ለመስራት አልተቀጠረም፣ ከመረጃ ስራ ጋርም ምንም የሚያገናኝ ነገር አልነበረውም።</p>

<p>ይሁን እንጂ ግለሰቡ ገና ከመቀጠሩ የመስሪያ ቤቱን ስም እያነሳ እና አሁን እንደሚለው ራሱን የደህንነት ሹም ነኝ እያለ በየቦታው እየዞረ ግለሰቦችን በማስፈራራት ገንዘብ ሲወስድ በመገኘቱ በቁጥጥር ስር ውሎ የሙከራ ጊዜውን ሳይፈፅም ከመስሪያ ቤት እንዲሰናበት የተደረገ ሰው ነው። የአማራ ልማት ማኀበር አባል በመሆንም በርካታ የማጭበርበር ተግባራት ሲፈፅም በመገኘቱ ከአባልነቱ የተባረረ መሆኑ የሚታወቅ ነው። ከዚህ ጊዜ ጀምሮ ግለሰቡ በተመሳሳይ ድርጊት ሲታሰር ሲፈታ የቆየ ለመሆኑ የተለያየ የማጭበርበር በደል የፈፀመባቸው በርካታ ኢትዮጵያውያን እና የውጭ ዜጐች ምስክርነታቸውን መስጠት ይችላሉ የሚል እምነት አለን።</p>

<p>ከዚህ ውጪ አቶ በየነ ራሱን የደህንነት ሠራተኛ እንደነበር አድርጐ በማቅረብ በሻዕቢያ ሚዲያ የሚያናፍሰው ፕሮፕጋንዳ መሰረተ ቢስ እና ግለሰቡ በመስሪያ ቤቱ ውስጥ በነበረው የሕዝብ ግንኙነት ስራ ላይ ከቅጥር የሙከራ ጊዜ ያለፈ ቆይታ እንዳልነበረው ለማረጋገጥ እንወዳለን።" በማለት መግለጫው ተቋጭቷል።</p>


<p class="align-center"><a href="/Gazettas/Menilik/info/Menilik.sera.html">ከምኒሊክ ሐምሌ 12 ቀን 1994</a></p>

</body>
</html>	














