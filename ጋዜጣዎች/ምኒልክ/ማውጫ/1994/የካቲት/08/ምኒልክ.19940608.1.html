<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሠራዊቱ ውስጥ ችግር ነበር» መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሠራዊቱ ውስጥ ችግር ነበር» መለስ ዜናዊ</h1>


<p>የሕወኃት ሊቀመንበር የሆኑት መለስ ዜናዊ የድርጅቱን 27ተኛ ዓመት ምሥረታ በዓልን አስመልክተው ከአብዮታዊ ዲሞክራሲ ጋዜጣ ጋር ቃለ ምልልስ አደረጉ።</p>

<p>ጠ/ሚ/ር መለስ ዜናዊ በሰጡት ቃለምልልስ «በአሁኑ ጊዜ እየተካሄደ ያለው የተሃድሶ እንቅስቃሴ የትግራይ ሕዝብን የሚጐዳ እንጂ የሚጠቅም አይደለም የሚል አስተያየት በተደጋጋሚ እየተነገረና እየተሰማ የቆየበት ሁኔታ አለ።ይኽም ሲባል የትግራይ ሕዝብንና የሕወኃትን አቋም እንዲሁም አቅም በኢትዮጵያ ውስጥ እንዲዳከም ያደርጋል በሚል መልኩ ነው ሲገለፅ የነበረው። ከተገነጠለው ቡድን ጋር በማዛመድም መልኩ ሲነሳም የነበረ ጉዳይ ነው። ይኽንን በተመለከተ ምን የሚሉት ነገር አለ?» ተብሎ ለቀረበላቸው ጥያቄ በሰጡት ምላሽ «ከሁሉ በፊት ሕወኃትም ሆነ የትግራይ ሕዝብ ባለፈው የትግል ወቅት የተጫወቱት ከፍተኛ ሚና እንደነበረ የማይካድ ነው። ይህ የተደረገው የተለየ ጥቅም ለማግኘት ተብሎ የተከናወነ አልነበረም። ደርግን ለመጣል በተደረጉት ትግሎች ውስጥ ምናልባት የትግራይ ሕዝብ ከድርሻው በላይ ከፍሏል ማለትም ይቻላል። ይኽንንም በመሥራቱ ሕዝቡ ይኮራበታል። የሥልጣንና የጥቅም ጉዳይ አይደለም። የሥልጣንና የጥቅም ጉዳይ ከሆነ የትግራይ ሕዝብም ሆነ ወይም በትግራይ ሕዝብ ስም የሚነግድ ማንኛውም ግለሰብም ሆነ ቡድን ወይም የፖለቲካ ድርጅት ልዩ ሥልጣንና ልዩ ጥቅም አገኝበታለሁ ብሎ የሚያደርገው ከሆነ ረዥም ርቀት የሚጓዝ አይሆንም።» ብለዋል።</p>

<p>እንዲሁም የሠራዊቱ ቅነሳ አስመልክቶ ለቀረበላቸው ጥያቄ ምላሽ ሲሰጡ «የመከላከያ ኃይላችን ምንም ጊዜ ቢሆን ዝግጁ መሆን አለበት ሲባል ከሁሉ በፊት በአመለካከት በቂ ወይም ዝግጁ መሆን አለበት። ውስጣዊ አንድነቱ፣ ዲሲፕሊኑ፣ የሥራ ዝግጁነቱ ወደሚፈለገው ደረጃ መድረስ መቻል አለበት። ይኽንን በተመለከተ በሥርዓታችን ውስጥ ተከስቶ ከነበረው ያለመረጋጋት ጋር ተዛምዶ ሲታዩ የቆዩት የተለያዩ ችግሮች ነበሩ። እነዚህን ችግሮች በአስተማማኝ መልኩ መፍትሄ ለማግኘት በተለይ ባለፉት ስድስትና ሰባት ወራቶች ሰፊ ሥራዎች ተሰርተዋል። በዚህም ምክንያት በአሁኑ ወቅት በአስተማማኝ መልኩ እንገኛለን እላለሁ። ሁለተኛው ደግሞ የሠራዊቱን የውጊያ ብቃት ለመጠበቅ ቀጣይ የሆነ የሥልጠና ሥራ መካሄድ አለበት።</p>

<p>ይኽንን በተመለከተም በቂ የሆኑ ሥራዎች ተሰርተዋል። በቀጣይነትም ይሰራል የሚል እምነትና ፕሮግራም አለን። ሦስተኛ በትጥቁ የተሟላ መሆን አለበት። ሠራዊታችን የሚፈልገው የተሟላ ትጥቅ የመኖርና ትጥቁም ጠንካራ መሆኑንና ምን ጊዜም ዝግጁ መሆኑን የማረጋገጥ ጉዳይ አለ። ይኽንን በተመለከተም ቀደም ሲል የተደረጉት ዝግጅቶች አሁንም በብቃት እንደተጠበቀ መሆኑን ለማረጋገጥ በተለይ ደግሞ ባለፉት አምስትና ስድስት ወራቶች ሰፊ ሥራዎች ተሰርተዋል።</p>

<p>ስለዚህ ሠራዊታችን በሥነ አእምሮና በወታደራዊ ብቃት እንዲሁም ትጥቅ በተመለከተ ማድረግ የሚገባውን ዝግጅት እያከናወነ እስከአሁን ቆይቷል። በአሁኑ ጊዜ በጥሩ ሁኔታ ላይ ይገኛል። በቀጣይነትም ያለማቋረጥ የሚከናወን ነው። ቀደም ብዬ እንደገለፅኩት፣ ዝግጅቶችን ለዛሬ ለነገ፣ ለወርና ለሁለት ወራት ብቻ የሚቀጥል ሳይሆን ቋሚና ቀጣይ መሆን እንዳለበት ነው አቋማችንና እምነታችን። ስለዚህ የዘላቂ ዝግጁነት ፖሊሲ ስትራቴጂ እየተከተልን ነው እየሠራን የምንገኘው። የሠራዊት ቅነሳ ፕሮግራም ከዚህ ጋር ተዛምዶ ነው እየተከናወነ ያለው። በዚህም መሠረት በተለይ በመጀመሪያው የባድመ ምዕራፍ በአካል ጉዳት በመሳሰሉት የውጊያ አቅማቸውን የሚነኩ ችግር የነበረባቸው ሰዎች ቅድሚያ በመስጠት ነው የተከናወነው። በሁለተኛው ምዕራፍም በተመሳሳይ መንገድ ወደ ቤተሰባቸው መመለስ የሚፈልጉትንና በጉዳዮም ላይ ያላቸው እምነት በተለያየ መልኩ ይገልፁ የነበሩትን ቅድሚያ በመስጠት ነው የተከናወነው። ስለዚህ ይህ የሥራዊት ቅነሳ ጉዳይ በመሠረቱ የሠራዊቱ የውጊያ አቅም አሉታዊ በሆኑ ትርጉም ባለው ደረጃ ተፅዕኖ እንዳያደርግ በእቅድ ተይዞ የተሰራ ነበር። በመሆኑም በአሁኑ ወቅት በሻዕቢያ በኩል ሊመጣ የሚችል ማንገራገርም ሆነ ወረራ ለመመከት የሚያስችል ዝግጅት አድርገናል ብለን እንተማመናለን።</p>

<p>የሠራዊቱ ቅነሳ እንቅስቃሴአችን ሥራችንን አፋጥኖልናል እንዲሁም አሻሽለናል እንጂ እንቅፋትና መሰናክል ሆኖብናል የምንለው ጉዳይ አይደለም» ብለዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ የካቲት 8 ቀን 1994</a></p>

</body>
</html>	














