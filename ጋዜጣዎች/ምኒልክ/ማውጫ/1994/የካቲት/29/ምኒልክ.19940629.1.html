<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄኔራል ኃይሌ ተነሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጄኔራል ኃይሌ ተነሱ</h1>


<p>የመለስን መንግሥት ከመፈንቅለ መንግሥት በመጠበቅ ረገድ ዋነኛውን ሚና እንደተጫወቱ የሚነገርላቸው ሜጀር ጄኔራል ኃይሌ ጥላሁን ከአየር ኃይል ምክትል አዛዥነት ተነሱ።</p>

<p>ሜጄር ጄኔራል ኃይሌ ጥላሁን ከአየር ኃይል ተነስተው በመከላከያ ሚኒስትር ውስጥ የመምሪያ ኃላፊ ሆነው ተሹመዋል። ኃይሌ ጥላሁን እስከቅርብ ግዜ ብርጋዴር ጄኔራል ሆነው ከቆዩ በኋላ መቶ አለቃ ግርማ የፕሬዚዳንትነቱን ስልጣን ከዶ/ር ነጋሶ ጊዳዳ ከተረከቡ በኋላ የሜጀር ጄኔራልነት ማዕረግ ፀድቆላቸዋል።</p>

<p>ሜጀር ጄኔራል ኃይሌ ጥላሁን የአየር ኃይል ምክትል አዛዥ ሆነው በቆዩባቸው ዓመታት በሠራዊቱ ዘንድ አዛዥ ከነበሩበት ሜጀር ጄኔራል አበባ ተክለ ኃይማኖት ይልቅ ይፈሩ እንደነበር ለጉዳዩ ቅርበት ያላቸው ምንጮች ገልፀውልናል።</p>

<p>«ኃይሌ ኃይለኛ ነው። መቅጣት ይወዳል»ይባሉ እንደነበርና በአንፃሩ ሜጀር ሜኔራል አበበ ተክለኃይማኖት ግን ሠራዊቱን በትንሽም በትልቁም መቅጣት የማይወዱ መሆናቸውን ለማወቅ ችለናል።</p>

<p>በሕወኃት ውስጥ ክፍፍል ከተፈጠረ በኋላ በመለስ መንግሥት ላይ «አንጃው» መንግሥት-ፍንቀላ ያደርጋል ተብሎ ተፈርቶ የነበረ በመሆኑ አንጃው ታማኝ ሥራዊቱን ወደ አዲስ አበባ በአየር ትራንስፖርት እንዳያስገባ ኃይሌ ጥላሁን ጥብቅ ክትትል እንዲያደርጉ ከህብረ-ብሄራው የብአዴን መሪዎች ትዕዛዝ ተሰጥቷቸው እንደነበር ቅርበት ያላቸው ምንጮች ይናገራሉ። በግዜው የአየር ኃይሉ ዋና አዛዥ የነበሩት ሜጀር ጄኔራል አበበ ተክለኃይማኖት የአንጃው ደጋፊና ተባባሪ ናቸው በመባል በመለስና በደጋፊዎቻቸው ጥቁር መዝገብ ውስጥ ገብተው ነበር። ኃይሌ ጥላሁን የተሰጣቸውን ኃላፊነት በአግባቡ ተወጥተው «አንጃው» ታማኝ ሥራዊቱን ወደ አዲስ አበባ ማስገባት ሳይችል ቀርቷል።</p>

<p>ይህንን ታላቅ ውለታ የፈፀሙት ኃይሌ ሜጀር ጄኔራል አበባ ተክለኃይማኖትን በመተካት የአየር ኃይሉ አዛዥ ይሆናሉ ተብለው የተጠበቁ ቢሆንም ቦታው ለምድር ጦሩ ጄኔራል ዓለምሸት ደግፌ ተሰጥቷል።</p>

<p>አንዳንድ ታዛቢዎች እንደሚሉት ከሆነ ቦታው ለጄኔራል ኃይሌ ያልተሰጠው መለስ የባዴንን ሃይል ለመግታት ስለፈለጉ ነው። አዲሱ የአየር ኃይል አዛዥ ሜጀር ጄኔራል ዓለምሸት ደግፌ ከአየር ኃይል የወጡ መኮንን ባለመሆናቸው ሹመታቸው በአየር ኃይል አካባቢ በፀጋ አቀባበል አልተደረገለትም።</p>

<p>በመላው ዓለም ባለ አሠራር አንድ የአየር ኃይል አዛዥ ከአየር ኃይል መኮንኖች መካከል የሚመረጥ ብቻ ሳይሆን የግድ የተዋጊ ጄት አብራሪ መሆን አለበት። </p>

<p>የኢትዮጵያ አየር ኃይል እስካሁን 7 አዛዦች ነበሩት።</p>

<p>የመጀመሪያው አዛዥ የምድር ጦር ጄኔራል አሰፋ አያና የነበሩ ሲሆን፣ ከሳቸው ቀጥሎ የአየር ኃይሎች ጄኔራል አበራ ወልደማርያም፣ ጄኔራል ታዬ ጥላሁን፣ ጄኔራል ፋንታ በላይ፣ ጄኔራል አምሃ ደስታ፣ ጄኔራል አለማየሁ አጐናፍር ናቸው። ኢሕአዴግ መንግሥት ከሆነ በኋላ ደግሞ ሰለሞን በየነ፣ አበበ ተክለኃይማኖትና ዓለምሸት ደግፌ ተሹመውበታል። በኢሃዴግ ዘመን አዛዥ ከሆኑት መካከል አንዱም አብራሪ አይደለም።</p>


<p class="align-center"><a href="/Gazettas/Menilik/info/Menilik.sera.html">ከምኒልክ የካቲት 29 ቀን 1994</a></p>

</body>
</html>	














