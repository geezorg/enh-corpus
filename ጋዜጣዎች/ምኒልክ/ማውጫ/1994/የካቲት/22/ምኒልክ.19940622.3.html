<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግዛቱን በፊርማው አሳልፎ የሚሰጥ መንግሥት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ግዛቱን በፊርማው አሳልፎ የሚሰጥ መንግሥት ነው</h1>


<p>የአድዋን ታሪካዊ የድል በዓል በማስመልከት ኢዴፓ መግለጫ አወጣ። ድርጅቱ ባወጣው መግለጫ ገዢውን ፓርቲ «የባህር በሩን በፊርማው አሳልፎ የሚሰጥ መንግስት ነው ብሎታል።</p>

<p>መግለጫው በከፊል እንዲህ ይነበባል «የኢትዮጵያ ሕዝብ በአንድነት አስተባብረው በዓድዋው ጦርነት ሀገራችን በድል እንድትወጣ ለማድረግ ከፍተኛ ሚና የተጫወቱትን ታላቁን መሪ አፄ ምኒልክን የዛሬ ገዥዎቻችን ሲያሻቸው በቅኝ ገዢነት እየከሰሱ፣ ሲያሻቸው ደግሞ አቅም አንሷቸውና አማራጭ አጥተው በአስገዳጅነት ሁኔታ ከኢጣሊያ ጋር የገቡትን ውል ወደውና ፈቅደው የገቡት ውል በማስመሰል ለኤርትራ መገንጠል እሳቸውን ተጠያቂ ለማድረግ ይዳዳቸዋል። ሰሞኑን የአድዋን 106ኛ ዓመት የድል በዓል አስመልክቶ በሬዴዮና በቴሌቪዥን በሚያቀርቡት ዘገባም ይህንኑ ታሪክንየመካድና የማጣመም ሴራቸውን በማር እየለወሱ ለሕዝብ በማቅረብ የኢትዮጵያን የባህር በር አሳልፈው በመስጠት ለሰሩት ወንጀል መሸፈኛ ሰበብ ሲፈልጉ ታይተዋል። እነዚህ ከትናንት ዛሬ ከጥፋታቸው መማር ያልቻሉ ገዥዎቻችን ያን ጀግኖች አባቶቻችን ደማቸውን ያፈሰሱበትን የዓድዋን አፈርቆንጥረው ቢያሸቱት ኖሮ የሀገር ፍቅርና ብሔራዊ ጀግነትን ምን ማለት እንደሆነ ምንኛ በተረዱት ነበር። ዓድዋ በእርስ በርስ ጦርነት ወንድም ወንድሙን ገሎ የፎከረበትና ኃውልት የሠራበት ርካሽ ቦታ ሳይሆን ጀግኖች ኢትዮጵያውያን ለሀገራቸው ዳር ድንበር ክቡርና ውድ ደማቸውን ያፈሰሱበት ህያውና ታሪካዊ ምድር ነው።</p>

<p>ኢትዮጵያ ሀገራችን ዛሬ.... ያን ትውልድ ከትውልድ እየተራረቀ የደምና የአጥንት መስዋዕትነት የከፈለበትን ግዛቷንና የባሕር በሯን በራሱ ግንባር ቀደም መሪነትና ፍላጐት እየፈረመ አሳልፎ በሚሰጥ መንግሥት ሥር ወድቃለች። የዘመኑ ትውልድም ከእንዲህ ዓይነቱ ታሪካዊ ውርደት ታግሎ ለመውጣት ያልቻለ ጊዜ፣ ጉልበትና መንግሥት የከዳው እድለቢስ ትውልድ ለመሆን በቅቷል። እንዲህ ዓይነቱ ትውልድ በእንዲህ ዓይነቱ ወቅት የዓድዋን ድል ሲያከብር ከመቼውም ጊዜ በላይ ቁጭትና ሃዘን ሊሰማው ይገባል። ትውልዱ በዚህች ታሪካዊ ዕለት የአባቶቹን ታሪካዊ አደራ አስጠብቆ ለማቆየት የሚያስችል አዲስ ቃል ኪዳን ለራሱና ለሀገሩ ለመግባትና የኢትዮጵያን ብሔራዊ ጥቅም በደንታቢስነት አሳልፎ እየሰጠ የሚገኘውን ጐሰኛ ሥርዓት ታግሎ ለማሸነፍ አዲስ የትግል ወኔ የሚሰንቅበት እለት እንዲሆን ኢዴፓ ጥሪውን ያቀርባል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ የካቲት 22 ቀን 1994</a></p>

</body>
</html>	














