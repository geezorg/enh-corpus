<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አሰብን እንያዝ ብያለሁ" ስዬ አብርሃ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"አሰብን እንያዝ ብያለሁ" ስዬ አብርሃ</h1>


<p>ስዬ አብረሃ ማክሰኞ ለጠቅላይ ፍ/ቤት የክሳቸውን መቃወሚያ በንባብ አሰሙ። ስዬ አብረሃ በክሱ መቃወሚያ ውስጥ ለምን የፖለቲካ እስረኛ እንደሆኑ ማብራሪያ ሰጥተዋል። በዚህ ማብራሪያቸው ውስጥ ከመለስ ዜናዊ ጋር መቼና ለምን እንደተጣሉ ዘርዝረዋል። በዚህ ዝርዝራቸው ውስጥ "አሰብን እንያዝ ብያለሁ" ሲሉ ይፋ አድረገዋል።</p>

<p>ስዬ እንዲህ ብለዋል። «ኢትዮ-ኤርትራ ጦርነት መጀመር ወዲህ በእኔና በጠቅላይ ሚኒስትር መለስ መካከል በፖለቲካዊና በወታደራዊ ጉዳዮች ዙሪያ ልዩነት መፈጠሩና በእነዚህ ጉዳዮች ዙሪያ ይካሄዱ በነበሩ ክርክሮች ለበርካታ ጊዜያት ሃይለቃል መለዋወጣችን፣ በዚህ ምክንያት ግንኙነታችን መሻከሩና በተለይም ከነሐሴ 1991 ወዲህ በመሃከላችን ለረጅም ጊዜ የቆየው መልካም ግንኙነትና ሰላምታ መለዋወጥ መቋረጡ፣ የህወሐት ማዕከላዊ ኮሚቴ ሁኔታውን ታዝቦ ግንኙነቱ በውይይት እንዲታይ በወሰነው መሠረት መንስኤ የሆኑትን ጉዳዮች መሰረት በማድረግ ችግሩን በውይይት ለመፍታት ጥረት ቢደረግም የተፈጠረው ፖለቲካዊ ልዩነት ጥልቀት ያለው በመሆኑ ሳይሳካ ቀርቶ በመጨረሻ የማዕከላዊ ኮሚቴው ለሁለት መሰንጠቅ ማስከተሉና ይህንን ተከትሎ ለመጣው እርምጃ መንስኤ ይህ ልዩነት መሆኑን የሚከተሉት ጭብጦች ያሳዩልኛል።</p>

<p>1.. ወረራው ከተፈፀመብን ጊዜ ጀምሮ የጉዳዩን አቀራረብና አያያዝ በሚመለከት በአቶ መለስ በኩል የነበረው ሁኔታ አጥጋቢ ያልነበረ ቢሆንም በቀጥታና በግልፅ መጋጨት የጀመርነው ታህሳስ/ጥር 1991 አካባቢ በማዕከላዊ ኮማንድ ስብሰባ ላይ የውግያ አውሮፕላንን መግዣ ገንዘብ አስፈልጐ፣ የራሳችን ገንዘብ መሆኑን አረጋግጠውልን ሲያበቁ እንግዲያውስ ከዚህ ገንዘብ እንጠቀም በሚባልበት ጊዜ ይህ ገንዘብ የእኛ ቢሆንም እንዳንነካው አይ ኤም ኤፍ ገደብ የጣለበት ስለሆነ ልንነካው አንችልም ብለው በተከራከሩበት ወቅት በበኩሌ ጉዳዩ ከሀገር ሉአላዊነት ማስከበርና ከአይ ኤም ኤፍ ጋር ተገባ የተባለውን ስምምነት ከማክበር መካከል የትኛውን እናስቀድም ብሎ የመምረጥ ጉዳይ እስከሆነ ቅድምያ ለሀገር ሉአላዊነት ማስከበር ሰጥተን የሚፈለገውን ገንዘብ ወጪ አድረገን እንግዛ በሚሉት ሃሳቦች ተለያይተን በተከራከርንበት ጊዜ ነው።</p>

<p>በዚህ ጉዳይ ላይ አቶ መለስን ለማግባባት ጥረት ተደረጎ አስቸጋሪ ሆኖ በመገኘቱ፣ በበኩሌ እዚህ ያለነው የጋራችን በሆነ የሀገር ጉዳይ አመራር ለመስጠት እስከሆነ በሚነሱት ጉዳዮችም በጋራና በእኩልነት መወሰን አለብን፣ ይህ ካልሆነ እንደዚሁ እየተለማመጥን ጦርነትን የሚያክል ጥልቅ ሥራ ለማሳካት አንችልም የሚል ጠንካራ አቋም በመያዜ ከአቶ መለስ ጋር ተጋጭተናል። ነገሩ ሳይቋጭ አድሮ በነጋታው እንደገና ተወያይተንበት በሚነሱ ጉዳዮች በጋራና በእኩልነት እንወስን የሚለው ሃሳብ ተቀባይነት አግኝቶ አውሮፕላኖቹ እዲገዙ ሆኖአል።</p>

<p>ይህ አሰራር ተቀባይነት ካገኘበት ጀምሮ ጦርነት አስከቆመበት ድረስ መቀጠሉ በጦርነቱ ውጤታማነት ትልቅ አስተዋፅኦ ያደረገ ቢሆንም አቶ መለስን ግን ክፉኛ አስከፍቶአቸዋል። የኋላ ኋላ ሉአላዊነት ማስከበሩ ቅድሚያ ይሰጠው የሚለውን አቋሜን ለማንኳሰስ ከግዢው ጋር የተለየ ግላዊ ጥቅም እንዳለኝ በማስመሰል የአቶ መለስ ጋሻ ጃግሬዎች ሰፊ የስም ማጥፋት ዘመቻ በእኔ ላይ አካሂደዋል ፅፈዋልም። ሻዕቢያና ሌሎች ፀረ-ኢትዮጵያ ሃይሎችም ከሀገር ቤት የተነዛውን አሉባልታ ተቀብለው በሰፊው አስተጋብተውታል።"እውነትና ውሃ እያደር ይጠራል" በሚል በበኩሌ ለእነዚህ አሉባልታዎች ብዙ ግምት ሳልሰጥ ከሀገሬ ሉአላዊነት መከበር አኳያ መደረግ ያለበትንሳደርግ ቆይቻለሁ።</p>

<p>ከአቶ መለስ ጋር የተለያየነው በኢትዮጵያና በኢትዮጵያ ህዝብ ጥቅም ዙሪያ ነው። ስለሆነም የኢትዮጵያና የኢትዮጵያ ሕዝብ ጥቅም የሚጐዳ ሐሳብና ተግባር ምንድነው? በሚለው ላይ ተለያይተናል። ለሃገር ደህንነት አስጊ የሆኑትን ኤርትራዊያን ወደ ሃገራቸው ማሰናበትን የአቶ መለስ አበጋዞች ዘረኝነት (አትህኒችችለአንሲንግ) ነው ብለውታል።</p>


<p class="align-center"><a href="/Gazettas//info/.sera.html">ከምኒልክ መጋቢት 6 ቀን 1994</a></p>

</body>
</html>	














