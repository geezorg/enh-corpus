<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አሳሪዎቼ የእኔን መልካም ስም መቅበር ፈፅሞ አይቻላቸውም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"አሳሪዎቼ የእኔን መልካም ስም መቅበር ፈፅሞ አይቻላቸውም"</h1>


<p>ከታገዱት የሕወኃት መሪዎች መካከል ዝናና ሰፊ ተቀባይነት እንዳላቸው የሚነገርላቸው ስዬ አብርሃ ሰኞ ዕለት ለጠቅላይ ፍ/ቤት ባቀረቡት ማመልከቻ "አሳሪዎቼ የእኔን ስም መቅበር ከቶ አይቻላቸውም፣ ሆኖም የእኔን ሥጋ መቅበር እንደሚችሉ ግን ጠንቅቄ አውቃለሁ" አሉ። ስዬ በፍ/ቤቱ ያቀረቡት ማመልከቻ ችሎቱ ባለፈው ቀጠሮ ለአቶ ስዬ ጠበቆች የሰጠውን ማስጠንቀቂያ አስመልክተው ነው። ስዬ እንዲህ ብለዋል "እኔ የሕግ ባለሙያ ባልሆንም እውነትን ከሐሰት መለየት የምችል፣ የነገሮችን "ሥጋና ጣፍያ" መለየት የምችል እና ለዚህ የሚያበቃ ዕድሜ፣ ትምህርትም ልምድም ያለኝ ሙሉ ሰው ነኝ ብዬ አምናለሁ። ለሙያውና ለጠበቆቼ ያለኝ ታላቅ አክብሮት እንደተጠበቀ ሆኖ፣ ክቡር ፍርድ ቤቱ ራሱ አግባብ ባለው ምክንያት የተጠየፈውን "ሳን ሱር" የማድረግ ስራ ጠበቆቼ በእኔ ላይ አለማድረጋቸውን መነሻ አድርጎ ጠበቆቼን ማስጠንቀቂያ መስጠቱ በጣም አሳዝኖኛል። ጠበቆቼ በእኔ ላይ ሊያደርጉት የማይችሉትንና የማልፈቅደውን ነገር እንዲያደርጉ መጠየቅ ከመሆኑ ባሻገር በእኔ "አላዋቂነት" ጠበቆቼን መውቀሱብላቴናው ባጠፋው ጥፋት አሳዳጊውን እንደመውረር የሚታይ፣ የእኔን አስተውሎት (ኢንተልለችት) ዝቅ አድርጎ የሚያይ በመሆኑ ነው በጣም ያሳዘነኝ። </p>

<p>ዛሬ በእምነቴ ምክንያት ታስሬ እዚህ ሳጥን ውስጥ ብቆምም በሃገሬ መልካም ስምና ብዙ አክባሪ ያለኝ ሰው ነኝ። ይህንን አሳሪዎቼም በሚገባ የሚያቁትና በጣሙን የሚያስፈራቸው እውነታ ነው። ከስሮባቸዋል እንጂ ይህ ሁሉ ዘመቻ ያደረጉት ይህንን መልካም ስምና የህዝብ አክብሮት ለመፋቅና የእኔን የፖለቲካም ስብዕና ትቢያ ላይ ለመጣል ነው። እውነት ጊዜና ጉልበት የማይሽረው መንቻካ ነገር ነውና ምስክር በማባበልና ወንጀል በመፈብረክ ጉልበት የሰጣቸውን ሁሉ ቢያደርጉም የእኔን ስም መቅበር ከቶ አይቻላቸውም። የእኔን ስጋ መቅበር እንደሚችሉ ግን ጠንቅቄ አውቃለሁ።</p>

<p>የዋስ መብት ተነፍጎኝ ልዩ ጥበቃና ቁጥጥር በሚደረግበት እስር ቤት ታስሬያለሁት አሳሪዎቼ እንዳሉት ማስረጃ እንዳላጠፋ፣ ምስክር እንዳላባብል ... አይደለም። እውነታውን ህዝብ እንዳይሰማ፣ እንዳይታወቅ ለማፈን ብለው ነው። ቤተሰቤ በመያዥነት (ሖስታገስ) ሒሳብ ታጉረው ያሉትም ከዚህ ተለይቶ የማይታይ ነው። በተለይ የሰኔ 17 የፍርድ ቤት ውሳኔ ከተሰጠና አሳሪዎቼም የአንላቀቅም መግለጫ ካወጡ ወዲህ ልዩ ሁኔታ እያየሁ ነው። ከሰኔ 26/1994 አስራ አንድ ሰዓት ጀምሮ ከነበርኩበት እስር ቤትና አብረውኝ ከነበሩት ታሳሪዎቼ ተለይቼ ለብቻዬ እንድታሰርና ከሌላ ሰው ጋር እንዳልገናኝ ተደርጓል። ምክንያቱ የሚያውቁት አሳሪዎቼ ናቸው። እንዲታወቅ የምፈልገው ህይወቴ በሙሉ ሳይቀር በእነሱ ቁጥጥር መሆኑን፣ በህይወቴና በጤንነቴ ላይ የሆነ ክስተት ቢመጣ ሀላፊነቱ የአሳሪዎቼና ለዚሁ ሽፋን ለመስጠት የፈቀደው ይህ ፍርድ ቤት መሆናቸውን ነው።"</p>


<p class="align-center"><a href="/Gazettas/Menilik/info/Menilik.sera.html">ከምኒልክ ሐምሌ 5 ቀን 1994</a></p>

</body>
</html>	














