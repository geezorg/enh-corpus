<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ ውይይት እንዲጀምሩ ተ.መ.ድ አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያና ኤርትራ ውይይት እንዲጀምሩ ተ.መ.ድ አሳሰበ </h2>


<p>የተባበሩት መንግሥታት፣ ዋና ፀሐፊ ኮፊ አናን፣ ኤርትራንና ኢትዮጵያን በሚያዋስነው ድንበር ላይ የሠፈረው የፀጥታው አስከባሪ ኃይል የሥራ ዘመን እስከ መጋቢት ወር አጋማሽ ድረስ እንዲያራዝመው ለፀጥታው ምክር ቤት ባለፈው ረቡዕ ሀሳብ አቀረቡ። ዋና ፀሐፊው ከዚህ በተጨማሪም፣ ዓለም አቀፉ ማህበረሰብ ሁለቱን ሀገራት ለማቀራረብ የሚያደርገውን ጥረት አጠናክሮ እንዲቀጥልበት ጥሪያቸውን አስተላልፈዋል። </p>

<p>ዋና ፀሐፊው ለፀጥታው ምክር ቤት ባቀረቡት ሪፖርት ላይ፣ «በመጨረሻው ሪፖርቴ ላይ፣ በኢትዮጵያና በኤርትራ መካከል ውይይት አለመካሄዱ ከሠላም ሂደቱ ላይ የጐደለ አላባ ሆኖ መዝለቁን አሳስቤ ነበር። በአሁኑ ወቅት ያለውን ፍጥጫና ሌሎች የሁለትዮሽ ጉዳዮችን ለመፍታት በሚደረገው ጥረት፣ በሁለቱም ወገኖች ምንም ዓይነት ቅድመ ሁኔታ ያልተቀመጠበት ውይይት የመካሄዱን ጠቀሜታ አፅንኦት ሠጥቼው ነበር። ዓለም አቀፉ ማህበረሰብ፣ የሠላም ሂደቱን ወደ ፊት ለማራመድና በኢትዮጵያና በኤርትራ መካከል ያለውን የሁለትዮሽ ግንኙነት ጤናማ ለማድረግ ያለመ ገንቢ ውይይት በሁለቱ ወገኖች መካከል እንዲካሄድ የሚያደርገውን ጥረት አጠናክሮ እንዲገፋበት ጥሪዬን ማስተላለፍ እፈልጋለሁ» ሲሉ ተናግረዋል።</p>

<p>እንደ የሚስተር አናን አባባል፣ ሁለቱን ሀገራት በሚለያያቸው ጊዜያዊ የፀጥታ ዞን ውስጥ የሚፈጠሩት አጋጣሚዎች ቁጥር እየቀነሱ መምጣታቸው ያስደስታቸው ሲሆን፣ ሁለቱንም መንግሥታት በዚህ በኩል ላበረከቱት አስተዋጽኦ ምስጋናቸውን ገልፀዋል። ከዚህ በተጨማሪም፣ በሁለቱም ሀገራት መካከል ያለው ፍጥጫ የአካባቢን ሠላምና መረጋጋት የሚያናጋ በመሆኑ፣ የፀጥታው ምክር ቤት ሁለቱን ሀገራት እንዲጐበኝ ያቀረቡትን ሀሳብ በድጋሚ አንስተውታል።</p>

<p>ሚስተር አናን አያይዘውም፣ «አሁንም በድጋሚ መግለፅ የምፈልገው ነጥብ ቢኖር፣ የኢትዮጵያና የኤርትራ መንግሥታት በሁለቱም ሀገራት መካከል ዘላቂ ሠላምና መረጋጋት ቀዳሚ ኃላፊነትን ያለባቸው መሆኑን ነው። መንግሥታቱ ለህዝባቸው ይህን ኃላፊነት ዕውን ማድረግ ይጠበቅባቸዋል» ሲሉ ተናግረዋል።</p>

<p>በ1990 ዓ.ም. በሁለቱም ሀገራት መካከል የተከፈተውና ለሁለት ዓመታት የዘለቀውን የድንበር ጦርነት እንዲያበቃ ባደረገው የአልጀርስ ስምምነት መሠረት፣ ኢትዮጵያና ኤርትራ ወሰናቸውን በተመለከተ አንድ ነፃ የድንበር ኰሚሽን የሚሰጠውን ውሳኔ ለመቀበል ተስማምተው ነበር። ኰሚሽን በሚያዝያ 2002 ውሳኔውን ሲያስተላልፍ፣ ኤርትራ ሙሉ በሙሉ ተቀብለዋለች። ዳሩ ግን፣ ኢትዮጵያ አወዛጋቢዋ የባድመ ከተማ ለኤርትራ መስጠትን በመቃወሟ፣ ድንበሩን የማካለሉ ስራ ባለበት ለመቆም ተገድዷል። </p>

<p>ከ70 000 በላይ ወጣቶች የረገፉበት የድንበር ጦርነት የተጀመረው፣ የኢትዮጵያ መንግሥት፣ «ኤርትራ ባድመን ወርራለች» በሚል ውንጀላዋን ከሠነዘረች በኋላ ነበር። ባለበት ቆሞ የቀረውን የሠላም ሂደት ለመደገፍ ደግሞ፣ ወደ 3 000 የሚጠጉ ወታደሮችንና ታዛቢዎችን የያዘ የተባበሩት መንግሥታት የሠላም አስከባሪ ኃይል ከሐምሌ 2000 ወዲህ የሁለቱን ሀገራት ሠራዊቶች በሚለየው ድንበር ላይ በመስፈር፣ አካባቢውን በመቆጣጠር ላይ ይገኛል።</p>

<p class="align-center"><a href="/Gazettas/Menilik/info/Menilik.html">ከምኒልክ ጳጉሜን 4 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ምኒልክ/ማውጫ/1997/ጳጉሜን/04/ምኒልክ2.041397.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
