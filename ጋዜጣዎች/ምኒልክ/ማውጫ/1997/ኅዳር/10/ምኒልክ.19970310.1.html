<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሮፌሰር መስፍን ወ/ማርያም፣ የቀስተ ደመና ፕሬዝዳንትነትን አልቀበልም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕሮፌሰር መስፍን ወ/ማርያም፣ የቀስተ ደመና ፕሬዝዳንትነትን አልቀበልም አሉ </h2>


<p> ዶ/ር ብርሃኑ ነጋ በፕሬዝዳንትነት የተመረጡበት ቀስተ ደመና የተባለ የፖለቲካ ድርጅት፣ ከትላንት በስቲያ ራሱን ይፋ አደረገ። ቀስተደመና ተብሎ የተሰየመው ይህን ድርጅት፣ ፕሮፌሰር መሥፍን ወ/ማርያም እንዲመሩት ተጠይቀው እምቢ ማለታቸውን የውስጥ አዋቂ ምንጮች በተለይ ለሚኒልክ ጋዜጣ ገልፀዋል። ፕሮፌሰሩ ይህንን እርምጃ በመውሰዳቸው፤ ወደ ፖለቲካ ዓለም የገቡት ሥልጣን ፈልገው አለመሆኑን ማስመሰከራቸውን የፖለቲካ ታዛቢዎች ገልፀውልናል። ድርጅቱ፣ የአመራር አባላቱን መመረጥ በማስመልከት መግለጫ አውጥቷል።</p>

<p>«በአሁኑ ወቅት ሀገራችን ውስብስብ ባሉ የፖለቲካ፣ የኢኮኖሚና የማህበራዊ ችግሮች ተወጥራ ትገኛለች» በማለት የሚጀምረው የቀስተ ደመና ኢትዮጵያ መግለጫ፤ «ችግሮቹ የቆዩ መሆናቸውንና ላለፉት 13 ዓመታት በስልጣን ላይ የቆየው ፓርቲና መሪዎቹ ወረቀት ላይ ከሚቀረጽ ፕሮግራምና እቅድ በስተቀር፣ ለችግሮቹ መፍትሄ ማቅረብ አለመቻላቸው፣ እንዲሁም ተቀናቃኝ የፖለቲካ ድርጅቶችን ጨምሮ ከስልጣን ውጭ ያለው ማህበረሰብ በተደራጀና በተቀናጀ መልኩ አማራጭ ለማቅረብ አለመቻላቸውን» ብሎ አትቷል። </p>

<p>አጠቃላይ የሀገሪቱ ውስብስብ ችግር ስጋት ያሳደረባቸው ግለሰቦች፣ መንግስት ለምርጫ ጊዜ የሚሰጠውን ዕድል በመጠቀም፣ ህጋዊና ሰላማዊ በሆነ መንገድ አስተዋፅኦ ለማድረግ ወስነው፣ ቀስተ ደመና የተባለውን የፖለቲካ ድርጅት በመመስረት፣ ጥቅምት 26/1997 ዓ.ም ከምርጫ ቦርድ ህጋዊ እውቅና ማግኘታቸው መግለጫው ያስረዳል።</p>

<p>ቀስተ ደመና የፖለቲካ ድርጅት፣ ዶ/ር ብርሃኑ ነጋ በሊቀመንበርነት፣ ዶ/ር በፍቃዱ ደግፌ በምክትል ሊቀመንበርነት፣ ዶ/ር ሽመልስ ተክለፃዲቅ በዋና ፀሀፊነት፣ እንዲሁም ፕ/ር መስፍን ወ/ማርያም በህዝብ ግንኙነት ኃላፊነት የተሰየሙበት ነው።</p>

<p>ቀስተ ደመና ኢትዮጵያን መመስረት ያስፈለገበት ምክንያት ፕ/ር መስፍን በጋዜጣዊ መግለጫው ላይ ሲያብራሩ «እኛ አንድ የፖለቲካ ቡድን አቋቁመን፣ ሌሎቹም የፖለቲካ ቡድኖች ለማያያዝ ምናልባት ችሎታ ይኖረናል በሚል ግምት ነው» ብለዋል።</p>

<p>ወጣቱን በፖለቲካ ጉዳይ አልገባም ብሎ በየቤቱ ያለውን ዜጋ ወደ ፖለቲካው መድረክ መሳብ ሌላው የቅንጅቱ አላማ መሆኑ ተገልጿል። </p>

<p>በኢትዮጵያ ሰብዓዊ መብቶች መሪነት የሚታወቁት ፕሮፌሰር መስፍን ወ/ማርያም፣ ወደ ፖለቲካ ድርጅት የተሻገሩበትን ምክንያት ተጠይቀው ሲመልሱ «ይህ ጥያቄ በገዢው ፓርቲ ለምን እንደሚነሳ ይገባኛል። ሌሎች ግን ለምን እንደሚያነሱት አላውቅም» ብለዋል። በአንዳንድ ወገኖች ፕሮፌሰሩ በ75 ዓመታቸው ወደ ፖለቲካው ዓለም መግባት አይገባቸውም በማለት የሰነዘሩትን አስተያየት አጣጥለውታል። «እንደምታዩት ጆሮዬ ይሰማል፣ ዓይኔም ያያል» በማለት የገለፁት ፕሮፌሰሩ፣ «ስለአንድ ሰው እናውራ። ስለ ኢትዮጵያ ህዝብ እናውራ» ብለዋል።</p>

<p>ድርጅቱ በቀጣዩ ምርጫ ለመሳተፍ በዝግጅት ላይ መሆኑንና፣ የምርጫው መቃረብ ከአዲስነቱ አንጻር ከተሳታፊነት እንደማያስቀረው ዶ/ር ብርሃኑ ተናግረዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ኅዳር 10 ቀን 1997</a></p>

</body>
</html>	
