<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህብረቱ ስለድንበሩ ጋዜጣዊ መግለጫ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ህብረቱ ስለድንበሩ ጋዜጣዊ መግለጫ ሰጠ</h2>


<p>የኢትዮጵያ ዴሞክራሲያዊ ኃይሎች ኅብረት (ኢዴኃኅ)፣ የኢትዮ ኤርትራን ድንበር በሚመለከት ከኢሕአዴግ መንግስት የቀረበውን «አዲስ ባለአምስት ነጥብ የሰላም ሃሳብ» በመቃወም ጋዜጣዊ መግለጫ ሰጡ።</p>

<p>ትላንት ከሰዓት በኋላ፣ በእየሩሳሌም ሆቴል በሊቀመንበሩ ዶ/ር መረራ ጉዲናና በም/ሊቀመንበሩ ዶ/ር በየነ ጴጥሮስ በተሰጠው ጋዜጣዊ መግለጫ ላይ፣ ህብረቱ በኢህአዴግ የቀረበውን ሃሳብ እንደማይቀበለው ተገልጿል።</p>

<p>ህብረቱ በበተነው መግለጫ የሚከተለውን ብሏል፦</p>

<p>በኢትዮጵያ መንግስት የቀረበው የሠላም ሰነድ የሀገሪቱን ብሄራዊ ጥቅም አሳልፎ የሚሰጥና በሕገ-መንግስቱ የተቀመጠውን የብሄር ብሔረሰቦች የራስን እድል በራስ የመወሰን መብት የሚፃረር፣ ሀገሪቱን ያለባህር በር እንድትቀር ያደረገ በመሆኑ እንደማይቀበለው በትላንትናው ዕለት በእየሩሳሌም ሆቴል ባወጣው መግለጫ አስታወቀ።</p>

<p>ሕብረቱ የኢሕአዴግ መንግስት የሰላም ሀሳቡን መሠረት በማድረግና በማጣደፍ የሀገሪቱን ብሔራዊ ጥቅም አሳልፎ የሰጠበት ነው ካለ በኋላ፣ ሌላው በአልጀርሱ ስምምነት ወቅትም ሆነ አሁን ሕዝቡ ሀሳቡን እንዲሰጥበት ካለማድረጉም በላይ ሌላው ቀርቶ ለይስሙላ ያህል የተቀመጠው፣ በተግባር ግን የገዥው ፓርቲ አባላት የተሞላውን ፓርላማ እንኳ ሳያማክር ሀሳብ ሳይሰጥበት በጥድፊያ መወሰኑ የገዥው ፓርቲ ለሕዝብ ያለውን ንቀትና ማን አለብኝነት ያስመሰከረበት ነው ሲል ኮንኗል።</p>

<p>በተጨማሪም የኢትዮጵያ ሕዝብ የደረሰበትን በደልን አቤቱታውን ለተለያዩ ወገኖች ለማሰማት በሚጥርበት በአሁኑ ጊዜ ኢህአዴግ የሕዝቡ እሮሮ ሰሚ እንዳያገኝ ከፍተኛ ዲፕሎማሲያዊ ዘመቻ እያጧጧፈ ነው ሲል ቅሬታውን አሰምቷል።</p>

<p>ቀደም ሲል የተፈጠረው ግጭትም ቢሆን የኢሕአዴግ ፀረ -ብሄራዊ ጥቅም በወሰደው በሻዕቢያ መንግስት ተንኳሽነት መፈጠሩ እየታወቀ በአልጀርሱ ስምምነት ወቅት ባረጀና ባፈጀ የቅኝ ግዛት ውሎች ያለ ይግባኝ ለመደራደር መሞከሩ ስህተት መሆኑን በማተት ለዚህ ሁሉ ጥፋት ከኢህአዴግ ሌላ ተጠያቂ እንደማይኖር ሕብረቱ አስታውቋል።</p>

<p>ሕብረቱ ለዚህም ሆነ ለሌሎች ችግሮች መፍትሄ ለማግኘት የመጀመሪያው እርምጃ ነፃና ፍትሓዊ ምርጫ በሀገራችን እውን እንዲሆን በህብረት በመታገል በስልጣን ላይ ያለውን የኢህአዴግ አምባገነን መንግስት ማስወገድና በምትኩ ሕዝባዊ መንግስት መመሥረት ብቸኛው አማራጭ እንደሆነ አስገንዝቧል። በመጨረሻም ህብረቱ በሀገሪቱ የሚንቀሳቀሱ የፖለቲካ ድርጅቶች፣ ሲቪክ ማህበራትና የኢትዮጵያ ሕዝብ ከጎኑ በመቆም ድጋፍ እንዲያደርጉለት ጥሪውን አስተላልፏል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ታኅሣሥ 01 ቀን 1997</a></p>

</body>
</html>	
