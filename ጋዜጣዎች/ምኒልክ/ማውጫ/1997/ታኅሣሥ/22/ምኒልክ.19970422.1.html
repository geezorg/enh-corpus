<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫ ቦርድ ለዶ/ር ነጋሶ ጊዳዳ ምላሽ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምርጫ ቦርድ ለዶ/ር ነጋሶ ጊዳዳ ምላሽ ሰጠ</h2>


<p>የቀድሞው ፕሬዚዳንት ዶ/ር ነጋሶ ጊዳዳ፣ ከዚህ በፊት ምርጫን በማስመልከት ለምርጫ ቦርድ ፅፈውት የነበረው ደብዳቤ ምላሽ ተሰጠው።</p>

<p>ይህንኑ ምላሽ በማስመልከት፣ ዶ/ር ነጋሶ ጊዳዳ ለፌዴሬሽን ም/ቤት አዲስ ደብዳቤ ፅፈዋል። የደብዳቤው ሙሉ ቃል እንደሚከተለው ይነበባል፦ «በአወጣጡ በህገ-መንግሥታችን አንቀፅ 58/2፣ 58/4፣ 58/5፣ 71/1፣ 104 እና 105 የተቀመጡትን ህገ-መንግሥታዊ የአሠራር ድንጋጌዎችን ያልተከተለና፣ በይዘቱም በህገ-መንግሥቱ ለዜጐች ሁሉ የተከበሩላቸውን መሠረታዊ ነፃነቶችና መብቶችን የሚገድቡ ድንጋጌዎችን ያዘለ አዋጅ 255/94 ጉዳይ በም/ቤቱ ታይቶ ውሳኔ እንዲሰጥበት በጥቅምት 22 ቀን 1997 ዓ.ም በፃፍኩለት ግልፅ ደብዳቤ መጠየቁ ይታወሳል። ከዚያም በፊት በጉዳዩ ላይ በየካቲት 3 ቀን 1995 ዓ.ም ደብዳቤ መጻፌ ይታወቃል። እንደሚታወቀው ወቅቱ የምርጫ ዝግጅት እንቅስቃሴዎች የሚካሄዱበት ነው። ምርጫው ትክክለኛ፣ ነፃ ዲሞክራሲያዊና ፍትሐዊ እንዲሆን ማድረግ ዲሞክራሲያዊት ኢትዮጵያ እንድትገነባ የምንፈልግ ሁሉ ፍላጐት ስለሆነ ሁላችንም ለዚህ ዓይነት ምርጫ ሁኔታዎችን ለማመቻቸት በቅንነት ጥረት ማድረግ ይጠበቅብናል። ስለሆነም የሁሉም ዜጐች መሠረታዊ ነፃነቶችና መብቶች በተጨባጭ መከበራቸውን ማረጋገጥ ለነፃና ትክክለኛ ምርጫ መካሄድ ወሳኝ ነው። ከዚህ አኳያ አዋጅ 255/94 ታይቶ በአወንታዊ መልኩ እንዲሻሻል መወሰን አንገብጋቢ ጉዳይ ነው። ይህ ካልሆነ የዜጐችን ህገ-መንግሥታዊ መሰረታዊ ነፃነቶችንና መብቶችን የሚገድቡ ድንጋጌዎችን ያዘለ አዋጅ እያለ ነፃ፣ ዲሞክራሲያዊ፣ ፍትሐዊና ትክክለኛ ምርጫ ይካሄዳል ማለት አይቻልም። በመሆኑም የተከበረው የፌዴሬሽን ም/ቤት በአዋጅ 255/94 ጉዳይ ላይ ውሳኔ እስኪሰጥ ድረስ የምርጫውን የጊዜ ሰሌዳ እንዲያራዝም በህዳር 1 እና 20 ቀን 1997 በፃፍኩለት ደብዳቤ የምርጫ ቦርድን ጠይቄ ነበር። የምርጫ ቦርድ ጽ/ቤት በታህሳስ 16 ቀን 1997 በፃፈልኝ ደብዳቤ ቦርዱ ጥያቄዬን ያልተቀበለው መሆኑን ገልጾልኛል። ይህ የቦርዱ ውሳኔ የሚያሳዝን ከመሆኑም በላይ ትክክለኛ፣ ነፃ፣ ዲሞክራሲያዊና ፍትሐዊ ምርጫ የሚካሄድበት ሁኔታ ሳይመቻች ቦርዱ ምርጫን በማካሄድ ስህተት ውስጥ እየገባ መሆኑ ግልጽ ነው። ይህ እንዲሆን የሁላችንም ፍላጐት አይደለም። ስለሆነም፣ የዜጐች ነፃነቶችና መብቶች በሙሉ በማይገደቡበት ሁኔታ፣ ቦርዱ ምርጫውን እንዲያካሄድ ይረዳ ዘንድ ም/ቤቱ በየካቲት 3 ቀን 1995 ዓ.ም እና በጥቅምት 22 ቀን 1997 ባቀረብኩለት ጥያቄ ላይ ውሳኔ ሰጥቶ ከሆነ ውሳኔውን ባስቸኳይ እንዲያስታውቀኝ እየጠየቅሁ፤ ይህም ካልሆነ ም/ቤቱ ውሳኔውን እስኪሰጥ ድረስ የምርጫ ቦርዱ የምርጫውን የጊዜ ሰሌዳ በተመጣጣኝ የጊዜ መጠን እንዲያራዝም እንዲደረግ ለሚመለከታቸው ሁሉ ትዕዛዝ እንዲሰጥ በአክብሮት እጠይቃለሁ። በዚህ አጋጣሚ ህገ-መንግሥቱን የሚቃረኑ ሕጐች በሚመወጡበት ጊዜ ጉዳዩን መርምሮ ውሳኔ የሚሰጥ ከፌዴሬሽን ም/ቤት ሌላ አካል ያለመኖሩንና፣ አዋጅ 255/97 አንቀጽ 6 እና 7 ዛሬ በስልጣን ላይ ላሉትም ሆነ ለኔ ብቻ ሳይሆን ለወደፊት ፕሬዚዳንቶችና የቀድሞ ፕሬዚዳንቶች እንዲሁም ለሌሎች ዜጐች ከፍተኛ እንድምታ እንዳለ እየጠቆምኩ ም/ቤቱ የጉዳዩን ክብደት በማጤን ጥያቄዬን በጥሞና መርምሮ አወንታዊ ውሳኔ እንዲሰጥ እጠይቃለሁ።»ብለዋል ዶ/ር ነጋሶ ጊዳዳ።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ታኅሣሥ 22 ቀን 1997</a></p>

</body>
</html>	
