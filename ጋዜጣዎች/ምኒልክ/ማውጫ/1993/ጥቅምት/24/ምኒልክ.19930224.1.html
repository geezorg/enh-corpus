<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኤርትራ በሚያሳፍር ሁኔታ ትችት ውስጥ ትገኛለች»- አሌክስ ላስት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኤርትራ በሚያሳፍር ሁኔታ ትችት ውስጥ ትገኛለች»- አሌክስ ላስት</h1>


<p>አሌክስ ላስት ከአሥመራ በዚህ ሣምንት ከ«በርሊን ማኔፌስቶ» በስተጀርባ ስላለው ሁኔታ ዘግቧል ትርጉሙም እንዲህ ይነበባል፦</p>

<p>«ካለፉት ጥቂት ሳምንታት ጀምሮ ኤርትራ ባልተጠበቀ መልኩ በከፍተኛ የመከራከሪያ፣ የመወያያና ራሷን በሚያሳፍር ሁኔታ ትችት ውስጥ ትገኛለች። የሀገሪቷ ምድር በኢትዮጵያ የጦር ኃይል እጅ እንዲወድቅ ካደረገባት ከመጨረሻው ዙር የጦርነት ፍፃሜ በኋላ በቀጠለው ጊዜ ውስጥ በጦርነቱ ውስጥ ምን እንደሆነ ቀጣዩስ የሀገሪቷ የወደፊት ዕጣ ፋንታ ምንድን ነው በሚሉ አርዕስተ ጉዳዮች ላይ የሰፊው የኤርትራ ሚድያ ውይይቶች ሲያደርጉ ቆይተዋል።</p>

<p>ባህር ማዶ በሚኖሩ የኤርትራ ተወላጆች በኩል በኢ-ሜይል ይተላለፉ የነበሩት የክርክር ርዕሶች በከፍተኛ ደረጃ ፕሬዝዳንት ኢሳያስ አፈወርቂን የመንግሥታቸውን አሰራር ቢሮክራሲውንና የገዢው ፓርቲ ክፉኛ የሚነቅፍ ጹሑፎች የሚወጡባቸው አንደኛው ምንጭ ነበሩ።</p>

<p>አብዛኛው ሁሉም የተስማማበት ጥያቄ በኤርትራ መንግሥት አመራር ውስጥ ግልፅነት፣ ተጠያቂነትና ከአሁን በበለጠ ደረጃ የሕዝብ ተሳትፎ እንዲኖር የሚጠይቅ ነው። በሁሉም ዘንድ ከፍተኛ ተቀባይነት ያገኘው የትችት አጀንዳ የቀድሞውን የኤርትራ የሕገ መንግሥት አርቃቂ ኮሚሽን ኃላፊ የነበሩትን ዶክተር በረከት ኃ/ሥላሴን ጨምሮ የተወሰኑ እኤርትራ ነፃነት መስራች ታጋዮች በሚገኙባቸው የኤርትራ ምሁራንና ፕሮፌሽናሎች ተረቆና ተፈርሞ የ«በርሊን ማነፌስቶ» በሚል መጠሪያ ለፕሬዝዳንቱ በእጃቸው እንዲደርስ የተላከው ግልፅ ደብዳቤ ነበር። ይህ ሁሉ የሚደረገው ኤርትራን የበለፀገችና ዴሞክራሲያዊ ሀገር ለማድረግ ብቻ አይደለም። ዋናው ዓላማ የአሁኑን የመሰለ ሌላ ጦርነት ቢከሰት ኤርትራ በወታደራዊ አቅሟ የተጠናከረች ሀገር እንድትሆን ካላቸው ፍላጐት ተነስተው ነው» ሲል ዘግቧል።</p>

<p>ይህ በዚህ እንዳለ ቢቢሲ በአልጀርስ ባለፈው ሳምንት ስለተደረገው የአልጀርስ ድርድር መክሸፍ የኢትዮጵያ መንግሥት ቃል አቀባይ አቶ ኃይሌ ኪሮስን ጠቅሶ የዘገበ ሲሆን ከሁለትና ከሦስት ሳምንታት በኋላ የዓለም አቀፍ ዲፕሎማቶች በሁለቱ ሀገሮች መካከል በመመላለስ ሌላ ዙር ድርድር ይጀምራሉ ሲል ዘግቧል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ ጥቅምት 24 ቀን 1993</a></p>

</body>
</html>	
