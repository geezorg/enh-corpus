<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዕለታዊ አዲስ አሳታሚ ቃላቸውን ለሦስተኛ ጊዜ ቀየሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዕለታዊ አዲስ አሳታሚ ቃላቸውን ለሦስተኛ ጊዜ ቀየሩ</h1>


<p>ባለፈው ጊዜ የዕለታዊ አዲስ ጋዜጣ ህትመት የቆመው ከኮሌጁ አስተሠብና እምነት ውጭ የፖለቲካ ጉዳዮችን በመዘገቡ ነው ካሉ በኋላ በማግስቱ ደግሞ አዘጋጆቹ ሥራ ስለለቀቁ ነው ያሉት የዩኒቲ ኮሌጅ ፕሬዝዳንት ዶ/ር ፍስሀ እሸቱ ከትላንት በስቲያ ደግሞ በኪሳራ ምክንያት ነው በማለት ለሦስተኛ ጊዜ ቃላቸውን ለውጠዋል።</p>

<p>ፕሬዝዳንቱ ምንም እንኳ ለሕትመት እስገባንበት ድረስ ለአራተኛ ጊዜ አቋማቸውን ስለመለወጣቸው የደረሰን ነገር ባይኖርም ከ85 የሚበልጡ ጋዜጠኞችንና በድምሩ 150 የሚጠጉ ሠራተኞችን በኪሳራ የተነሳ መበተናቸውን ለማወቅ ተችሏል። ኮሌጁ ከትናንት በስቲያ ረቡዕ ጠዋት ገርጂ በሚገኘው የዕለታዊ አዲስ ጽ/ቤት ባወጣው ማስታወቂያ ጋዜጣው በኪሳራ ምክንያት ሕትመት ለማቆም በመገደዱ ሠራተኞች ንብረት አስረክበው የሚገባቸውን ጥቅማጥቅሞች እንዲጠይቁ አዟል።</p>

<p>ይሁንና የጋዜጣው አዘጋጅ አቶ ሰለሞን አባተ በእርግጠኝነት ሥራቸውን የለቀቁት በሕወሓት ክፍፍል ዙሪያ በመዘገባቸው በተሰጣቸው ማስጠንቀቂያ መነሾ መሆኑንና በዚህም ምክንያት ጋዜጣው ሕትመት ማቋረጡን ይናገራሉ።</p>

<p>በሌላ በኩል የኢትዮጵያ ነፃ ጋዜጠኞች ማኅበር (ኢነጋማ) ፕሬዝዳንት አቶ ክፍሌ ሙላት አላግባብ ከሥራቸው ለተፈናቀሉት ሙያዊ ተፅዕኖ ከደረሰባቸው ጋዜጠኞች ጐን እንደሚቆሙ አስታውቀዋል። ከትላንት በስቲያ ከዕለታዊ አዲስ ጋዜጠኞችና ሠራተኞች ጋር ተገናኝተው ማህበሩ በማናቸውም መልኩ ከጐናቸው ሆኖ እንደሚታገልና በተለይም ለዓለም ጋዜጠኞች ማህበራትና ዓለም አቀፍ ተቋማት ችግሩን እንደሚያሳውቅ ተናግረዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መጋቢት 21 ቀን 1993</a></p>

</body>
</html>	
