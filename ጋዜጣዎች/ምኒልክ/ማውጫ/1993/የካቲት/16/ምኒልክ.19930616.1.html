<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አቶ አሰፋ ጫቦ ለ18 ወጣቶች መገደል ተጠያቂ ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አቶ አሰፋ ጫቦ ለ18 ወጣቶች መገደል ተጠያቂ ናቸው»</h1>


<p>ከትላንት በስቲያ በወጣው እፎይታ መጽሄት (የገዥው ፓርቲ ተቋም) በብዙ ኢትዮጵያውያን ዘንድ በብዕራቸው ተወዳጅነት ያተረፉትን አቶ አሰፋ ጫቦ ለ18 የኢህአፓ ዓላት ሞት ተጠያቂ ናቸው ብሎ ዘገበ። ሕሊና አሸናፊ በሚል በብዕር ስም የፃፉት ግለሰብ ከፊል ትረካው እንዲህ ይነበባል፦</p>

<p>«አሰፋ ጫቦን የሚመለከት አንድ ሰነድ ከአንድ ቀን በፊት በእጄ ገብቶ ነበር። በማግሥቱ አሰፋ ጫቦ ቢሮዬ መጡ። «እኔን የሚመለከት አንድ ሰነድ እንደደረሰህ ሰምቼ ነው የመጣሁት» አሉኝ «አዎ ደርሶኛል» አልኳቸው «ልመልክተው?» አሉኝ «አይቻልም» አልኳቸው «ለምን?» አሉኝ «ሕጉ ስለማያስገድደኝ» አልኳቸው። ሆኖም ብዙ ጠላቶች አሉኝና ሀሰተኛ ሰነድ ያቀርባሉ ብዬ እፈራለሁ ስላሉኝ ሰነዱን አሳየኋቸው ሰነዱ ስርዝ ድልዝ የሌለው ግልፅና ጥርት ያለ ነበር። አሁን የቀድሞው ሥራዬን መለወጠንና ሰነዱ አጠገቤ ባለመሆኑ ዝርዝር ነገሮች ብረሳም ሰነዱ 18 ወይም 22 ሰዎች ላይ (ቁጥሩ በዚህ ዙሪያ ነው) የቀይ ሽብር እርምጃ ይወሰድ ዘንድ ያፀደቀው ወይም የወሰነ ሰነድ ነበር። ውሳኔውን በፊርማቸው ካፀደቁት ባለሥልጣናት መካከል አንዱ አሰፋ ጫቦ ነበሩ። እነዚህ ስማቸውን የተዘረዘሩ ሰዎች (ምናልባት በወቅቱ ግድያ የተፈፀሙባቸው) በኢህአፓ አባልነት ተጠርጥረው መያዛቸውንና በምርመራ መረጋገጡ በሰነዱ ላይ በዝርዝር ሰፍሮ ነበር። ቢሮዬ ውስጥ በሚገኘው የፎቶ ኮፒ ማሽን የሰነዱን ቅጠሎች ፎቶ ኮፒ አንስቼ ሳበቃ ወደመቀመጫዬ ተመለስኩና የሰነዱን ፎቶ ኮፒ አቀበልኳቸው። ሰነዱን እንዳዩ እንደበረዶ ደንዝዘው ነበር አቶ አሰፋ ጫቦ «በዚህ ፊርማ እነዚህ ሰዎች መገደላቸውን ይህ ሰነድ ሊያረጋግጥ አይችልም ለፎርማሊቲ ብቻ የተፈረመ እንጂ የግድያ ውሳኔው በሌሎች የተወሰነና የተፈፀመ ነው» ሲሉ ተናግረው የሰነዱን ፎሮ ኮፒ እዚያው ጠረጴዛ ላይ ጥለው ወጡ። በዚሁ ተለያየን። ከ10 ቀናት በኋላ አሰፋ ጫቦ ወደባህር ማዶ መሻገራቸውን ሰማሁ። የአሰፋ ጫቦን «ወንጀለኝነት አረጋግጦ» በቁጥጥር ሥር ማዋሉ የእኔ መሥሪያ ቤት ድርሻ ስላልነበረ እንዴት ሊያመልጡ እንደቻሉ የማውቀው ነገር አልነበረም» ሲል አትቷል።</p>

<p>አቶ አሰፋ ጫቦ ከዚህ በፊት በፃፏቸው መጣጥፎች በቀይ ሽብር ውስጥ ምንም ዓይነት ድርሻ እንደሌላቸው በተደጋጋሚ መግለፃቸው ይታወሳል።</p>

<p>አቶ አሰፋ ጫቦ በአሁኑ ጊዜ የካሊፎርኒያ ባር ኤግዛም በመባል የሚታወቀውን የጠበቆች ፈተና ለመውሰድ ዝግጅት እያደረጉ በመሆናቸው ታውቋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ የካቲት 16 ቀን 1993</a></p>

</body>
</html>	
