<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>6 የፖለቲካ ድርጅቶች የኢነጋማን እርምጃ ደገፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">6 የፖለቲካ ድርጅቶች የኢነጋማን እርምጃ ደገፉ</h1>


<p>ኢነጋማ በወረቀት ዋና መናር ሰበብ መንግሥት በህትመት ዋጋ ላይ መጨመሩ አግባብ አይደለም በማለት ያደረገውን የሕትመት ማቆም እርምጃ የሚደግፉ መሆናቸውን የተለያዩ ተቃዋሚ የፖለቲካ ድርጅቶች አስታወቁ። ተቃዋሚ ፖለቲካ ድርጅቶች በሕብረት ባወጡት መግለጫ እንዳሉት የኢህአዴግ መንግሥት ሀሳብን በነፃ የመግለፅና የሕዝብ ማወቅ መብት መከበርን በመርህ ደረጃ ብቻ ሳይሆን በተግባር ማሳየት ይጠበቅበታል በማለት ገልፀው የሕትመት ዋጋ መናር የነፃውን ፕሬስ ብቻ ሳይሆን በአጠቃላይ እውቀትንና ትምህርትን በማሰራጨቱ ምርምርና ፈጠራን የማሳደጉ ጥረት ማነቆ እንደሚሆን ግንዛቤ ሊያገኝ ይገባል ብለዋል።</p>

<p>ተቃዋሚ ፖለቲካ ድርጅቶች «መንግሥት ነፃውን ፕሬስ ሊያግዝ እንጂ ሊቀጨው አይገባም» በማለት ባወጡት በዚህ መግለጫ የነፃው ፕሬስ አባላት ከሁሉም በላይ የገዥውን ፓርቲ እስራት፣ ድብደባ፣ እንግልት፣ ማስፈራራት፣ ሕገወጥ አፈናና የንብረት ንጥቂያ ተቋቁመው ችግርና መከራ ሳይበግራቸው ለዛሬ መብቃታቸው የሕዝብ አጋርነታቸውን አይበገሬነታቸውንና ሙያዊ ግዴታቸውን በተገቢው መወጣት የሚችል ተግባር መፈፀማቸውን አስታውሰው አገሪቷን እያስተዳደረ ያለው የኢህአዴግ መንግሥት ግን የሕዝብን የማወቅና ሀሳብን በነፃ የመግለፅ መብት ማረጋገጫ የዲሞክራሲያዊ ሥርዓት መግለጫ የሆነውን የፕሬስ ሕልውና መደገፍና ማበረታታት ግዴታው መሆኑን ባለመቀበል ይባስ ብሎ የነፃውን ፕሬስ ሕልውና የሚፈታተን ስራ እየሰራ መሆኑን ገልፀዋል።</p>

<p>መግለጫው አክሎም መንግስት በአንድ በኩል ሀሳብን በነፃ የመግለፅ መብት የተከበረ መሆኑን በሕግ ደንግጎ እያለ በሌላ በኩል ሀሳብን በነፃ ከመግለፅ የሚያግቱ የፕሬስ ሕጎችን በማውጣት ሂደቱን በማሰናከል ላይ መሆኑን ገልፀዋል። ለወደፊቱም መንግሥት በህትመት ዋጋ ላይ የጨመረውን የዋጋ መጠን እንዲሁም በግብርና በቀረጥ ሰበብ በነፃው ፕሬስ ላይ የጣለውን ጫና እስኪያነሳ ድረስ የበኩላችንን ድጋፍና ትግል የምናደርግ መሆኑን በድጋም ማረጋገጥ እንፈልጋለን በማለት በመግለጫቸው ያስታወቁት እነዚህ የተቃዋሚ የፖለቲካ ድርጅቶች ይህንን ችግር ለማስወገድ እነዚህን ሁለት እርምጃዎች እንዲወስድ አሳስበዋል።</p>

<p>1. የተጣለው የዋጋ ጭማሪ በአስቸኳይ ማስተካከያ እንዲደረግበትና የሕዝብን የመግዛት አቅም ባገናዘበ መልኩ እንዲተመን ይደረግ። በተጨማሪም መግንስት አስፈላግዊን ድጋፍና ድጎማ ሁሉ እንዲያደርግ። 2.ሀሳብን በነፃ ለመግለፅና የሕዝብን የማወቅ መብት ለማረጋገጥ በሚደረገው ጥረት ጉልህ ድርሻ ያላቸው ቁሳቁስ ላይ የተጣለው ግብርና ታክስ እንዲነሳ ማድረግ ናቸው።</p>

<p>በዚህ የተሳተፉት የተቃዋሚ ፖለቲካ ድርጅቶች የኢዴህፓ፣ የብዴህ፣ የጋፐመ፣ የመዐሕድ፣ የኦብኮና ኢዴፓ ሲሆኑ ሁሉም መንግስት በዚህ የነፃ ፕሬስ ችግር ላይ ከፍተኛ ትኩረት ሰጥቶ ችግሩን እንዲያስወግድ አሳስበዋል።</p>


<p class="align-center"><a href="/Gazettas/Menilik/info/Menilik.sera.html">ከምኒልክ መስከረም 19 ቀን 1993</a></p>

</body>
</html>	
